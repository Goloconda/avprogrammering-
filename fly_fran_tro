
 <span style="font-family:Times New Roman; font-size:12;">
# Fly från tro
Roman om avprogrammering

 
## Kapitel 1
Rörde med svettiga fingertoppar över metallen, såg upp mot flygelns underrede en sista gång och kände hur kroppen alltmer gjorde sig redo – en fulltankad Fiat stod parkerad ett kvarter därifrån, jag höll i den blå tygkassen som jag sytt för ändamålet, hade memorerat koden till kassaskåpet, om och om igen. 
”Flygel, farväl”, viskade jag, noterade att rösten knappt höll ihop. Svalde bort orden och kröp fram, så som jag gjort så många gånger tidigare – lämnat den enda plats i världen där Gud inte kunde höra allt jag tänkte. För att i stället stå fullständigt blottad inför den allsmäktige uppe på podiet i kyrksalen med ett nyfrälst leende över läpparna. Jag log ännu lite mera eftertryckligt, det var säkrast så, gick mot Pastorns kontor. 
Ut ur kyrkans mörker sprang blixtrande bilder fram, min själ var så ovan vid trots. Visioner av Pastorn som låg i vår säng med mörka håret fuktigt över sömnluktande kudden i våningen alldeles ovanför kontoret, dit jag var på väg. Hur jag hade lämnat honom där och stoppat fötterna i mina tystaste skor. Gått ner till kyrksalen. Ja, hastigt uppflammande bilder framför mina ögon i mörkret – visioner som jag bestämt blinkade bort. Fortsatte med trevande fingrar, rörde mig mot kassaskåpet. Svalde igen.
Sjutton, trettiotvå, tjugonio, tre – mekanismen där inne, bakom den gröna plåten, gav ifrån sig ett klick, en vibration. Släppte låset, höll andan, rörde inget – dörren som var välsmord och gled upp av sig själv. Blottlade församlingens absolut innersta. Prydliga högar om nio sedlar med den tionde vikt omkring sig. Polerade föremål av silver. Halvfull kollektbössa. Två allt för bekanta flaskor – en med vigvatten mot ondska, en annan med välsignad olja mot vansinne. 
Höll den blå tygkassen riktigt nära kassaskåpet, sträckte in ena handen och grep om en hög av sedlar, öste ner. Grep och öste. Sedelbuntarna var torra och bekanta, så som allt var bekant. Där stod jag, mitt i det som varit mitt liv sedan jag föddes. I det kontor där Pastorn skrev sina predikningar. Där jag ibland, leende, smög in med en kopp kaffe och nybakad skorpa till honom. Men nu släppte jag istället ner sedelbunt efter sedelbunt i min för stöldgods avsedda tygkasse. 
Tog tag i kollektbössan och välte ut innehållet utan att tänka. Inte känna efter, inte föreställa mig alla svettiga barnafingrar som lagt sina småpengar där, inte tänka på skräcken. Hur de minsta, omedelbart efter sitt offer av slantar hade slutit sig själva i bön, i intensiv vädjan om förlåtelse för sina barnasynder. För om Jesus kom tillbaka just i det ögonblicket, och att barnen då ännu inte hunnit få sina synder förlåtna – då skulle de brinna i en evig eld. Och där stod jag och öste ner allt i en kasse. Vigvatten, helig olja, kyrksilver och alla pengarna. 
Klappade försiktigt med handflatan över de gröna plåthyllorna, försäkrade mig om att inget fanns kvar. Tittade runt i rummet, en sista gång, kastade ett öga på väggkalendern. Bön för familj 9:00 läste jag. Det var så han hade valt att kalla det, inseminationen och hela IVF-behandlingen. Men i morgon klockan nio skulle jag inte finnas kvar i hans liv. Backade ut ur kontoret, ut i samlingsrummet där jag druckit så mycket kaffe. Ätit så många hembakta hallongrottor. Lagt upp planer för hur alla människor i världen skulle göras till lärjungar så att Jesus, ja vår herre frälsare kär, äntligen kunde återvända till jorden för att hämta upp de sina till himlen, dem som då tagit emot frälsning från ondo.
”Halleluja”, viskade jag, det gick inte att hindra, knöt näven hårt i protest mot mitt eget uttalande runt blå tyghandtaget.
Klev ut i kyrksalen. Ryggen vänd mot korset, flygeln, predikstolen. Rummet tycktes mindre än vanligt, inte som den stora och respektingivande arenan för Herran, så som annars. Åter igen den där tanken – att den tro jag blivit impregnerad med fungerade som ett filter. Att den låg utanpå mina sinnen, manipulerade alla intryck så att de skulle passa in i den påbjudna tankemodellen – verkligheten förvanskades för att understödja min övertygelse. En övertygelse, som på intet sätt egentligen var min egen. 
Ja, som kyrksalen. Det var ett ordinärt rum, inte en arena, och jag kunde se det enbart för att jag beslutat mig för att inte längre tro. 
Följde den röda mattan som låg utsträckt mellan bänkraderna. Stirrade rakt fram men upplevde hur jag kastades av och an av osynliga krafter. Strypkopplet från alla garantier om ett liv i harmoni, en evighet inom den stora gudsfamnen, den stora och allomfattande tryggheten.
Trygghet – my ass.
Jag gick vidare och lät det slita och dra. Utan att vända mig om och granska kyrksalen, utan att kasta mig ner och vädja om andlig vägledning. Inget sådant, inget mer skådespel, inga fler tvångsmässigt utförda riter nu. Bron bakåt skulle kapas. Alla band skäras av. Slutade le.
Ytterdörren, handtaget, greppet om dörren ut mot allt det okända – där frös jag fast. 
Vid sidan av dörren fanns ett bord med stora ark av affischpapper, alla ännu helt oskrivna och blanka, några spritpennor. Den församlingsmedlem som hade den mest välsignade handstilen fick alltid skriva: Välkommen till Gudstjänst, söndag kl. 11:00. Kaffe serveras efteråt, och församlingen hjälptes åt att sätta upp affischerna på alla tänkbara ställen i samhället. Tog pennan, grep om den hårt och varmt som om fingrarna ändå sökte efter något att hålla sig fast vid. Varför gjorde jag så? Där låg en hög med pamfletter, redo att delas ut till syndarna. En bild på Jesus med utsträckt hand, redo att rädda hela världen – tog upp en. Jag ska hjälpa dig, läste de bekanta orden noggrant utan att ta dem till mig.
Ett kvarter därifrån stod min flyktbil parkerad och i handskfacket låg en mobiltelefon som omöjligt kunde gå att spåra till mig. Det enda som saknades var jag, den som skulle räddas. Varför stod jag kvar och svettades? 
”Herran är min herde, mig skall intet fattas”, bad jag, just så som jag nyss hade bestämt att aldrig mera göra. Det stela löstes upp. ”Herran låter mig vila på gröna ängar, han för mig till vatten där jag finner ro”, bad jag igen, vilket gjorde det möjligt att lyfta ena handen, ta tag i låset, vrida om. En skur av lättnad i mitt inre. Jag ville synd, jag ville inte nåd. Det var därför jag lämnade församlingen. Ändå stod jag och bad för att lugna mig själv, för att förmå min kropp att verkligen gå. 
Öppnade dörren och klev ut i natten. Brände i handen när jag stängde dörren bakom mig.  Önskade att jag förstod dessa reaktioner. Varför jag inte bara sprang. Utan istället, vände om och granskade trät i dörren riktigt noga. 
I ögonhöjd fanns alltid en fläck av ljusare, blottlagt, nedslipat trä. Traktens satanister hade tagit för vana att rita ett uppochnedvänt kors just där. Det inträffade med regelbundenhet. Äldstebröderna slipade ner trät – det var så de löste problemet med antikrist. Ända tills satanisterna åter igen kom om natten, bara några veckor senare, och ritade dit korset igen. Jag höll fortfarande i spritpennan. 
Natten var fuktig runt mig. Stod med halvt öppen mun och började rita satanistsymbolen. Lät pennan vila länge i samma position för att pigmentet riktigt skulle leta sig in. Tänkte på hur äldstebröderna tillsammans med Pastorn skulle ondgöra sig över ungdomen som inget förstod av de krafter som sattes i rörelse av dylika symboler. Satan var inte något att leka med, nej, och så skulle de gno. Fara med sandpapper, varierande grovhet, inte ge upp förrän bläcket inte längre syntes. 
Kunde satanisterna och äldstebröderna en vacker dag i samverkan bryta detta nådens fängelse? Att de kunde klottra och fila på dörren i en vågrörelse, cykliskt, tills trät blev så tunt att syre kunde tränga igenom, ja, att en glugg kunde uppstå. 
Och sedan, skulle satansdyrkarna och de frälsta då kunna samsas? Vara nöjda med vad de båda motstridiga viljorna lyckats åstadkomma? Ja, vad skulle de ta sig för med sen, i väntan på Kristi andra återkomst, då äldstebröderna naturgivet skulle få åka upp till himmelriket på fest medan satanisterna skulle brinna i den eviga elden? 
Ja, vad skulle hända sedan? Och, vad skulle hända med mig?
Det skar i bröstet – kunde inte tänka så långt. Vände om och började gå. Gick över gatan, den bekanta trottoaren under mina fötter, rörde mig vant. Det enda som var underligt var den sena timmen och den blå kassen.
Pastorn låg bara ett tiotal meter ifrån mig i vår gemensamma säng, det sömnfuktiga håret över örngottet. 
Omgivningen blev grumlig, ett mjölkaktigt filter som la sig framför min blick. Han kanske inte sov djupare än att Gud kunde väcka hans ande med en ond aning. Benen drabbades av svår trötthet, gick knappt att röra, och en smärta som omedelbart krävde av mig att stanna. Lägga mig ner på trottoaren och bli fast. 
Att lämna Pastorn och kyrkan var en uppenbar synd, min hittills största, trots att synd inte gick att gradera. Och det var detta jag längtade efter – att synda. Att få häva mig in i det världsliga där Herran inte kunde se, inte kunde granska och döma. Ände bet sig skosulorna kvar i marken. Jag vände mig om, blickade mot kyrkobyggnaden. Ville inte gå tillbaka dit, kliva in, konstatera att även detta försök att lämna församlingen hade misslyckats. 
Grep om den blå kassen, höll mig i den som om den vore en fast punkt. Förmådde fötterna till att backa, att trots den oerhörda krampen, smärtan och tröttheten, sträva bortåt.
Tittade upp mot byggnaden, anade jag inte den allsmäktige där? 
”Herran, jag tänkte gå ut och missionera, jag lovar”, sa jag. ”Du vet, göra alla människor till lärjungar.” Den skarpaste smärtan lindrades, rann bort från vaderna. Kunde gå några steg. 
”Herran, du som är min herde”, fortsatte jag, bedjande. Slöt ögonen, knep om den blå kassen med stöldgods med båda händerna, slingrade ihop fingrarna.  
”Fräls mig från ondo”, bad jag, och kände att mitt inre slogs an. Min ande kom att vibrera som det Herrans instrument jag ändå var. 
Min i grunden syndfulla manöver, att lura Herran till att förväxla min definitiva flykt från kyrkan med ett heligt missionsuppdrag – den hade övergått till att bli en sanning. Jag trodde nu att det var just så. Att jag skulle bege mig till någon ofrälse bygd och arbeta för en bred spridning av evangeliet. Det verkade betydligt mera rimligt än att jag de facto var på flykt undan Gud.
Kunde röra mig, förmådde backa min kropp runt hörnet. Vände mig sedan om, ännu med knäppta händer. Halvt slutna ögon. 
”Förlåt mig mina synder, Herran”, sa jag, mina steg blev allt mer självsäkra, tydliga.
Närmade mig nästa parallellgata. Där stod en röd Fiat parkerad, betald och registrerad, besiktigad och med full tank. Nycklarna låg ovanpå ena bakdäcket. 
Bönen vaggade in mig i ett varmt lugn, bedövade mig, gjorde att jag återföll i tro. Herran var verkligen min herde, den som skulle föra mig ut på fältet som en andens soldat. Jag skulle minsann ta strid för människosjälarnas frälsning. 
Grep om nyckeln. ”Åh, Jesus. Jesus, ditt Blod, Åh, Ditt blod för mig utgjutet”, min röst nästan sjöng fram orden. Klev in i bilen, stängde dörren, startade. 
Innan jag lättade på kopplingen gnuggade jag mig i ögonen för att få bort något av det filter som jag ännu upplevde låg mellan mig och verkligheten. 
Hade en vag plan på att köra tills samhället tog slut, sedan svänga av mot höger på den stora vägen. Men efter det? En ilande smärta utgick från gaspedalen, spred sig som en kramp genom hela kroppen. Händerna grep om ratten, kalla, förvrängda – de var inte längre mina. Såg dem röra sig men kändes inte vid dem. För, min själ hade slitit sig från sina fästen och lämnat min kropp. Mindes inte exakt när eller varför, men det var ett faktum. Och det var ett problem.
Min kropp agerade utan själ. 
Ändå la jag i en växel, lättade på kopplingen och gasade.  
Körde längs samhällets huvudgata, svängde bort som planerat. Stod vid stora vägkorsningen – denna den yttersta gränsen för det bekanta. Blinkade åt höger. Inga bilar kom, ändå stod jag stilla och tittade från sida till sida. Tittade i backspegeln, fick syn på mig själv.
Jag ville synd, ville inte nåd, för det var synden som gjorde mig infertil och det visste jag lika väl som Herran. Detta var allt annat än ett missionsuppdrag. Jag svängde av mot höger.  
 
## Kapitel 2
Körde bort, det var det enda. 
”Herren, du som är min herde…”, bad jag. Och bönen lindrade den akuta smärtan, den som annars med all säkerhet hade förmått mig att vända om. Körde rakt, tydligt. Körde långt. Tittade inte åt något annat håll och frågade mig inte om vad för mål jag hade. Här fanns ingenting – jag visste det men förstod det inte ännu. Inget mål, ingen ram, ingen mening. Det enda var färden, riktningen och den hastighet i vilken jag befann mig. 
Och hastigheten sjöng i mig tillsammans med bönen till Herran. De blev nästan synonyma, de övergick i varandra. Sjuttio kilometer i timman var mitt hem likväl som den bön jag bad, den bön som använde mina stämband. 
De båda var mina tillfälliga hemvister.
Så länge detta tillstånd varade kunde jag trycka åt sidan det jag just hade genomfört. Att jag gett mig av för att söka en ny plats där Gud inte kunde höra allt jag tänkte. En plats, något större än den under flygeln, där jag inte behövde leva i skräck. 
Vägen rann under däcken, fäste blicken på vägbanan ett stycke framför bilen, en punkt som väl ständigt förändrades men som jag ändå upplevde som en konstant. Händerna hasade ner från positionen tio i två. Försökte förmå min kropp att gripa hårt, fokusera på vägen och på fotens tryck mot gaspedalen. 
Varför denna slapphet, hade jag inte precis tagit steget? Lämnat allt, borde jag inte vara skvatt galen, spänd i kroppen, gripa om det lilla jag ägde, alltså bilen, kläderna på kroppen och den blå kassen med stöldgods – med alla mina krafter?
Lät bilen glida över mittlinjen, släppte fram den syndiga impulsen att bryta mot trafikreglerna. Jag ville ju synd. En rysning utefter underarmarna, funderade på vilka fler synder jag skulle genomföra, vilka som var möjliga. Vred ratten åt vänster, fick bilen att kränga en aning.
Körde i mörkret på fel sida vägen med tom blick, min falska bön tystnade, händerna slappt runt ratten. Jag luktade på känslan som långsamt uppstod, där inuti, där syndfullheten skulle få slå rot i en terräng bortom gudomlig kontroll. 
”Vad är egentligen synd”, frågade jag rakt ut, oförmodat. 
Vände min blick mot passagerarsätet som om jag utgick ifrån att någon satt där och kunde svara. Armarna fick kraft, ögonen spärrades upp och jag styrde bilen reflexmässigt över till den korrekta vägbanan. Hur kom det sig att jag inte på rak arm visste vad synd var, jag som hade rutat in hela mitt liv efter vad som var dess motsats, nåd? 
”Hur gör man när man syndar?”, frågade jag, vände mig åter igen mot det tomma passagerarsätet. Sökte allt mera panikartat i mitt inre. Irrade med blicken i bilen och över vägbanan. Visste inte var det var som fattades mig, men kände ett stort tomrum. Hörde ljudet av motorn, varvtalet som ökade. Bensinmätaren som sjönk. 
Tyckte att jag färdades rakt ut i en tom rymd – allt det svarta utanför, bara ljuset från instrumentpanelen. Inget att orientera mig efter. 
Sökte, men här fanns ingenting – försökte formulera tanken tydligare för mig själv. Förstå innebörden. Tittade ändå ytterligare en gång mot passagerarsätet, tittade efter det ogripbara. Riktade mig sedan åt andra hållet, blickade ut i mörkret. 
Vem var det jag vände mig till? 
Undrade vad mer jag borde tänka. Vilka fler frågor vore relevanta att ställa sig? Vilka tankar var de rätta? I församlingen fanns alltid rättesnören att följa och alla avvikelser betraktades som synd. Hur skulle jag göra nu? Vem skulle jag fråga? 
Var det meningen att jag skulle tänka alldeles på egen hand? 
Bilens däck kletade mot vägen, mörk väta låg över asfalten och gjorde ifrån sig smetiga ljud i natten. Som om däckens gummering uppfattade kontakten med underlaget som en slitning, ett uppryckande – rörelsen som en serie misslyckade försök att fästa sig i underlaget.  Det blev tyst inuti och tystnad var jag van vid – den uteblivna tankeverksamheten efter att alla sanningar levererats. En vägs ende, en plats där alla svar var klara, en plats för vila. Ja, en plats för tacksam bön, till och med. 
En sval fläkt for över ansiktet, drog ihop skinnet och fick blodet att bulta oroande i läpparna. Ingen satt ju i passagerarsätet. Här fanns inga rättesnören, jag hade lämnat allt sådant. 
I det samma förändrades omgivningen, gatlyktor avslöjade att jag närmade mig en civilisation. Tittade ut genom sidofönstret, allt skiftade färg, övergick från en mörk gråskala till att färgläggas i gula och gallgröna nyanser. Själva världen rycktes undan och jag bromsade hårt. Men inget hände, bilen fortsatte framåt mot ett slukhål, en asfalt som hade slutat att reflektera ljus. Inget gläns från lyktor och stoppljus, andra bilars bakljus, inga cyklars irrande framlampor. Allt svaldes, drogs in i en udda kraft som också slukade all luft, jag fick svårt att andas. 
Slog ihop ögonen hårt och höll i ratten med krampande fingrar för att inte falla igenom. Försvann en stund i mörkret, en stillhet, en avdomning.
Och när jag åter öppnade ögonen hade bilen ändå stannat och synen återvände i små stycken, en lucka här, en annan lucka där i det i övrigt kompakta och svarta. Försökte skapa mig en bild av den akuta omvärlden genom att addera fragment till fragment. Ännu oklart om jag hade kört in i något, var det på det sättet jag hade fått stopp på bilen? Eller hade jag lyckats bromsa in med pedalen? Visst tryckte jag ner högerfoten, visst kände jag hur musklerna forcerade, pressade? 
Pulsen slog kallt, hårt och oprecist, jag frågade mig vad som just hade hänt medan världen klarnade. Bilen stod snett över vägbanan, en bit längre fram låg en korsning med ett grönt, klart sken från ett trafikljus. 
Men allt var ändå det samma – här fanns förutom jag bara en desperat frånvaro. Bara en lång räcka av brist på yttre ram. Skulle jag nu ta ställning till omgivningen alldeles på egen hand. Hade jag begått ett misstag som lämnade? 
En hård, rak signal tutade bakom mig. Ljudet som fick mig att börja andas igen – hade vid en oklar tidpunkt slutat. Försökte släppa greppet om allt jag höll i, ratten, frågorna, foten mot bromspedalen, men inget fungerade som det skulle. 
Bakom mig en bil som backade vresigt några meter. Den bytte växel högljutt, la om kursen och passerade genom att åka över på fel sida av vägen. Tutade igen, körde sen ut i korsningen som var helt tom. Trafikljuset slog om från grönt, tillbaka till rött igen och den fuktiga vägbanan reflekterade inte ljuset, den svalde natten.
Kanske kunde en återutsändning av ett radioprogram förmå mina muskler att släppa fram blodet igen? Men där bilradion skulle ha suttit fanns bara ett fyrkantigt hål, några sladdar stack ut. Tog i stället fram mobiltelefonen ur handskfacket, försökte få fram Sveriges radios app men fingeravtrycket kändes inte igen. Tittade upp mot trafikljuset, fortfarande rött. Vad var koden till den här nya mobilen? Borde väl ha skrivit upp det på... 
Telefonen skakade i handen, skärmen lös upp. Någon ringde. Tänkte inte, kastade telefonen så hårt jag kunde ifrån mig. Smakade varmt av blod i munnen och bröstet smärtade. Fortfarande rött ljus, ändå lyfte jag foten från bromspedalen och körde med en så hög hastighet som bilen förmådde rakt ut i korsningen.  Körde och körde. Uppehöll mig i hastigheten, min hemvist. Förmådde mina lungor att andas något sånär rytmiskt. Kunde själva hastigheten betraktas som en ram? Räckte sjuttio kilometer i timmen, var denna framåtrörelse tydlig nog för att ersätta alla de dogmer och konstruktioner som tidigare hållit min person uppe? 
Jag fixerade, höll bilen stadigt inom ett litet varvtalsspann, hade återfått god kontroll över mina muskler i benet, högerfoten som samarbetade. Och alltmer fick fingrarna färg och ögonen kunde blinka utan att hela omvärlden fladdrade. Riktade kupéfläktens svarta blad så att kall luft oupphörligt träffade mig i ansiktet, ständig ström. En ström som fångade mig och delvis kunde hålla yrseln borta. 
Kunde detta vara nog som livsstrategi? Kunde detta, på riktigt, vara ett hem?
Jag ville synd. Att skapa en hemvist i hastigheten, var det synd? Passerade ytterligare ett litet samhälle. Hur långt hade jag egentligen kört? Såg ostadiga ljus vibrera i mörkret från flervåningsbyggnader i utkantsområden, lägre villor, sovande grå tak över grå tegelbyggnader. Och där, bortom allt som sov, en nattöppen mack. Upptäckte den på långt håll, lös med grälla färger, och skimret från en glasvägg. 
Svängde ditåt på en ingivelse och fick stopp på bilen mitt på en tom, öppen yta. Belyst av det gula skenet från butiken, även en klarvit lampa under ett tak. Hoppade ur bilen och sträckte på mig, och – jag genomförde rörelserna med en sådan enkelhet. Ja, en lätthet i kroppen och en erinran om att allt kunde utspela sig på denna plats nu, inom syndens ramverk. Då den enda yttre ram jag ägde, alltså hastigheten, hade sinat i och med att bilen stod parkerad. 
Jag gick berusat. Ena foten framför den andra med stor koncentration, stor ansträngning. Men fann ingen rymt, inget föll sig naturligt. När jag lyfte ena armen med en intention att röra vid min ena kind, för att kontrollera om den var våt av tårar eller inte, for handen i väg som i ett hårt slag, rakt ut i luften. Min kropp var kalibrerad för att framleva sitt liv i ett betydande motstånd. Musklerna förstod inte detta nya, inte heller min röst. Ögonen förstorade detaljer till orimlig storlek, precis som mina öron, ja, alla sinnen fungerade som mikroskop. Förstorade allt som kom i min väg. Omgivningen var orimlig, vag. Tog ändå steg efter steg bort från bilen, i riktning mot butiken, mot de upplysta glasfönstren, det klart lysande, det nattöppna.
 
## Kapitel 3
Trädde in, höll den blå tygkassen i handen. 
”Hej”, sa, eller snarare skrek jag till mannen i kassan. 
Visst, jag hade varit i butiker tidigare. Som Pastorsfru var det min plikt att handla det som behövdes till församlingen, kaffe, ingredienser till bullar och kakor, apelsinsaft för att locka ungdomen. Men då passerade jag snabbt förbi hyllor av synd, med såväl tidningar som godis och tuggummi och, värst av allt – ostbågar. 
Men detta var något helt annat. Var nu bortom nåden och jag vände inte demonstrativt bort blicken. Sögs mot en låg hylla med gula, gröna och röda förpackningar – choklad. Färger som blommade framför min blick. Sträckte fram handen för att röra vid, ledigt och naturligt, men tog i för mycket och svepte ner en hel rad av, jag vet inte vad, på golvet. Böjde mig ner för att plocka upp, blickade mot röran jag skapat. Kunde inte längre avgöra hur långt det var till golvet, grep med händerna i luften. 
Grep efter färger, allt som dansade framför min blick. Blundade, spände mig, svajade. Tittade upp, försökte få ordning. Sedan rikta mig tillbaka mot golvet där åter allt upplöstes i starka färger som gjorde det omöjligt att förstå omvärlden.
”Herrn, jag får inte ordning på min lekamen”, sa jag, men det blev till en viskning som troligen inte hördes. Men när jag tittade upp stod han ändå en bit ifrån mig och stirrade. 
”Ja, det utvecklar sig blinda fläckar, varvat med förnimmelser av färger som läcker över gränsen för min person, framför mina ögon”, sa jag, eller så tänkte jag, för han reagerade inte på mitt tilltal.  
Backade bort från godiset på golvet, stirrade mot en lampa med ett, i kontrast till allt annat, enkelt och okomplicerat ljus. Stillade mig. Mannen böjde sig ner och började plocka upp från golvet. 
Vad gjorde jag ens i butiken? 
Om detta att träda ut ur hastigheten, den som på kort tid utvecklat sig till ett hem, gjorde detta med mig – kunde ju inte kontrollera min kropp – borde jag inte då bara köra och köra? Med vissa avbrott såklart, för att äta och tanka. 
Tittade på mannen som plockade upp det jag rivit ner, han framstod något tydligare. 
”Jag borde tanka”, sa jag. 
”Borde du verkligen köra?”, sa han. 
”Borde jag köra…”, upprepade jag långsamt, tänkte på ordens innebörd tyst för mig själv.
”Jag har lämnat allt för ett liv i synd, och hastigheten är det enda jag har, det är min nya och enda hemvist. Hur skulle jag annars göra nu, om jag inte körde, menar du?”, fortsatte jag. 
Han stannade upp, tittade på mig med en ny slags blick. 
”Har du lämnat allt för hastigheten?” Rösten var road. ”Ska du köra rally?” Han böjde ner huvudet och fortsatte. ”Värmland har bra skogsvägar, så då har du nog kommit till rätt plats i världen”, slog han fast. 
”Vad menar du med plats?”
Han tittade åter upp med den förvånade minen. Som om det saknades en konflikt mellan att vara på en plats samtidigt som man befann sig i en hastighet. 
”Låt säga, att man ska köra i sjuttio kilometer i ett år, hur mycket bensin skulle...” 
”Sjutti kilometer! Det är inte Rally”, avbröt han. Hörde samtidigt hur det lät, det orimliga i det jag just uttalat. Hastigheten var självklart inte nog. Sjuttio kilometer i timmen, det var inte en hemvist där någon nämnvärd synd kunde gro. På något plan hade jag vetat det hela tiden, bara lurat mig själv för att inte gå under. 
Det började göra ont, ett stråk drog genom kroppen. Backade undan, det var något med andetagen som inte fungerade. För mycket eller lite syre, bränsle som flödade i hjärnan. Gick mot bortre väggen i butiken där det låg bröd i korgar under plastlock. Bruna nyanser, kanske kunde jag lugna ner mig här. Hitta en tristess, ett ögonblick, en tidsrymd inom vilken intrycken var decimerade. 
Blev stående några minuter med blicken fäst på en flätad, rektangulär korg.
Frukostfrallor, läste jag, och såg en fluga surra under plastlocket. 
Och det var då, när jag iakttog den av plastlocket skyddade flugan, jag närmade mig idén om att slå mig ner. Att skaffa mig en hemvist i form av en fysisk plats, ett syndens tempel där jag kunde framföra mina dagar. 
Mannen hade plockat upp allt det som jag rivit ner och gick runt i butiken, låtsades genomföra mindre uppgifter. Jag ryckte till när han passerade strax bakom min rygg. Jag lyfte handen och tog en påse, dova färger, perfekta fyrkanter av grovt bröd. Höll förpackningen framför mig som om jag läste den finstilta baksidestexten, tänkte att detta kunde passera för normalt beteende. 
Vad hade jag egentligen tagit mig till? Bara åkt, inte packat med mig något annat än kläderna på kroppen och innehållet i den blå kassen. Det fanns inget mål, jag var inte på väg till något, bara på väg – bort från församlingen. 
Och ingen hade jag att fråga om något, ingen ram, inget rättesnöre. Åter igen blev omvärlden diffus, intrycken förstorades och färgerna löstes upp framför min blick. Sjönk ner på golvet, krafterna rann ur mig, rann ner i stengolvet. Samtidigt ekade tankarna. 
Inte bara saknade jag ett mål, saknade även en strategi för att lösa mina mest akuta problem. Stod på knä på golvet, hade slutit mina ögon och knäppt mina händer runt brödpaketet. 
”Snälla, hjälp mig, jag har ingenstans att ta vägen”, bad jag tyst. En klump av gråt växte i halsen. Den slags klump jag hatade. 
Den hade aldrig gjort något för att underlätta livet. Bara hindrat mig från att tala, bara hållit mig fast i ett strypgrepp. 
Jag hade lämnat församlingen och Pastorn. Ändå stod jag på knä, på en nattöppen bensinstation och bad framför en altarliknande hylla med bröd. Och inte nog med det, själva akten att be lugnade ner mitt sinne. Färgerna drog sig tillbaka till sina ursprungliga förpackningar, slutade välla över och ta sig in i min försvagade själ. 
”Jag vill synd!”, sa jag rakt ut, och försökte få mina händer att släppa taget, att lösa upp fingrarnas invanda kramp. Ville inte att de skulle vara knäppta i bön men var min vilja tillräcklig? Det rev vilt inuti, skarp smärta som när något ska slitas itu, en arm eller ett ben som ska ryckas bort från en kropp. Samtidigt lugnade alla övriga intryck ner sig, stillnade, förlorade färg. Det var bönen som bedövade, den religiösa riten som vaggade själen till ro genom nåd och förlåtelse, medan kroppen skrek efter synd.
”Jag vill inte nåd”, sa jag med sprucken röst, orkade inte hålla min kropp upprätt, dunsade med axeln mot golvet och blev liggande i en stel och smärtande kramp. Den blå kassen med pengar och kyrksilver som kudde under mitt huvud, tårar föll mot blåa tyget och bildade fläckar.   När jag slog upp ögonen stirrade jag rakt in i en två decimeter hög metallskena som löpte längs med golvet utefter brödhyllan. Delvis blankt polerad. Såg en varelse där, något som måste vara jag själv, en bristfällig spegling av den person jag på kort tid hade utvecklats till.
Krampaktigt öppen mun, ett stelnat vrål som inte tycktes kunna lämna ansiktet. Ögonen var utspädda, tokiga och mina irisar hade en udda, grynig nyans. 
Låg alltså på golvet i en nattöppen butik. Att det kunde gå så snabbt, från den allt igenom kontrollerade och perfekta pastorsfrun till detta löst sammanhållna stycke människa. 
Om jag fortsatte i denna riktning skulle jag inte bli långvarig. Anade närvaron av mannen, det var bara en tidsfråga innan han skulle ringa polisen. Och polisen skulle köra mig direkt till psyket, och därifrån skulle en omedelbar signal slås till Pastorn – han var ju trots allt min man. 
Detta var inte vägen. 
Detta var inte ett rationellt sätt att ta sig till det tillstånd av synd som jag så hett längtade efter. Jag behövde ta mig samman. For upp som en fjäder, reste mig i min fulla längd och spände en korrekt sammansättning av muskler för att inte ramla. 
”Jag ska be att få köpa bröd”, artikulerade jag. Fixerade tankarna vid detta enda, brödet. Lät inte tankarna skena i väg i en reflektion omkring brödet som symbol för Jesu Kristi lekamen, inga associationer kring Nattvardsceremonin, trots att alla mina impulser och reflexer sa till mig att det var fel. Köpte man bröd skulle man också tänka på Herran, på nåden, på hur Jesus en gång bröt brödet och delade ut det till lärjungarna med orden – tag och ät, detta är min kropp. 
”Jag behöver synda, förstår du?”, la jag till för att framstå ännu mera redbar inför mannen som tittade tomt, skräckslaget på mig. 
Gick emot honom, han väjde och lät mig passera genom att göra sig själv så smal och återhållen som han bara kunde. Fortsatte mot mejerierna. Och jag tänkte enbart – mejeriprodukter på rad bakom glasdörrar. Styrde bort från allt annat. Spände min själ, gjorde den hård och platt inför åsynen. 
”Åh, detta välsignade land som flyter av mjölk och honung”, utbrast jag ändå, citerade Moses, trots mina ansträngningar.  
Moseboken låg programmerad i min person, integrerad med min blick och min känsel. Alla sinnen, alla tankebanor, inget slapp förbi utan att först ha passerat igenom något av alla mina generella, religiösa filter. Och fingrarna sögs emot den mest fantasilösa förpackningen, den med lägsta fetthalten, den med minst tillfredställelse. För inte skulle Herran ha valt att förlusta sig, inte var det det Herran sa till Moses när han talade med honom där uppe, på berget Sinai – välj den fetaste mjölken, ty den är god. Nej, det var inget som Herran förespråkade. 
”Jag vill ha den fetaste mjölken”, sa jag, mest för att övertyga mina armar, min kropp. ”Synden ligger i fettet”. 
Mannen stod strax bakom mig och ingrep, gick mot ett av kylskåpen och tog en röd tetra. För honom var det den mest självklara av alla rörelser. 
”Jag bär den här åt dig”, sa han, och började gå mot kassan i ett forcerat tempo. Pekade åt det håll och den plats där han förväntade sig att jag skulle stå. 
Jag daskade upp brödet på kassan, mina rörelser var för kraftiga. Han läste av, slog in varorna utan att fråga om det fick lov att vara något mer. 
Vid den uteblivna frågan hände något i mig. Kanske var det för att han vid något tillfälle mötte min blick? Att jag upplevde en mellanmänsklig kontakt. 
”Jag är ute och letar efter ett hem”, sa jag. 
Och just då, precis när jag uttalade orden, drabbades jag av mod, styrka, styrsel. Min ena hand sträckte sig distinkt mot ett vitt och blått paket. Grep om förpackningen och la det på bänken. 
”Och så tar jag det här tuggummit.” 
”Det blir sextio tre kronor”, sa han som om detta vore en normal transaktion. 
”Japp”, svarade jag, så som jag hört att ungdomen ofta svarade på tilltal. 
”Hur gör man?”, frågade jag. 
”Hur man gör när man ska hitta hem?”, undrade han. 
”Nej, hur gör man när man tuggar tuggummi?” 
Höll mig i träskivan som utgjorde bensinmackens kassa, svindeln. Väntade på svar. Kunde kanske den här mannen vara mitt rättesnöre? 

Lämnade butiken med snabba steg. Öppna paketet, ta en bit, tugga – repeterade hans svar på min fråga. Bilen, jag behövde hastigheten och bilens skydd. Höll i brödet och mjölken, men framför allt höll jag i paketet med tuggummi. Hann precis öppna dörren och landa i sätet innan den lilla stadga jag hade lyckats uppbåda i butiken föll ifrån mig. 
”Halleluja”, skrek jag. 
Torkade tårar med baksidan av handen, tittade mot butiken där mannen ännu stod kvar bakom kassaapparaten. Han tog upp sin telefon och stirrade mot skärmen, anade jag en road min, eller ringde han polisen? Behövde oavsett ge mig av, in i hastigheten för att inte luckras upp alldeles. Men, ville inte lämna platsen. 
Jag hade inhandlat tuggummi här, närmat mig synden. Det här var platsen för synd och synden förändrade förutsättningarna. Det var, gissade jag, synden som skapade hem. 
Han lyfte telefonen mot ena kinden. 
Jag vred nyckeln och lättade på kopplingen. Kontrollerade hastigheten, svängde runt och tittade mig noga för innan jag försvann ut i mörkret. Ännu inget blåljusfordon i sikte. 
For och for, åkte. Hastighet följde på hastighet. Kall ström av luft som träffade ansiktet. Letade efter känslan av hem i mitt innersta, försökte uppbåda tröst. Hastigheten som synd, som hem. Men jag fick inget svar från mitt inre. Var jag vilse?
Vad ens var ett hem? Och, hur kom det sig att jag inte visste det? 
Det jag kände till om livet begränsade sig till ett antal korta och unika erfarenheter. Under några få ögonblick här och där inbillade jag mig att jag stod utom Herrans kontroll, att han inte hade total och omedelbar insyn i mitt innersta. Som när jag kröp in under flygeln, låg där på rygg och tänkte att Gud inte skulle kunna tränga igenom alla de där strängarna, den tjocka metallen, det blanka trät. Inte utan att Gud råkade slå an en ton. Flygeln fungerade som ett slags larm, ett jag inte fullständigt litade på, men ändå – där vågade jag mig, högst sällsynt, tänka de tankar jag hade lust till. Som att jag hyste önskningar om synd.
Att få tugga tuggummi. Äta ostbågar. Dansa.
Där tänkte jag rakt ut, drömde, att jag aldrig någonsin hade mötts av Herrans nåd. 
Där förvarade jag en lista över ord som jag hört ungdomen säga, förbjudna ord.
Där tillät jag mig läsa boken om de mörka drifterna, den som jag gömt undan från Pastorns bokbål, den om doktor Freud som lyssnar till en kvinna som tänker.  
Därefter uppstod det svåra, att lämna den plats där Gud inte kunde granska mig. För, jag fick ju inte tänka på att jag nyss hade tänkt syndigt under flygeln. Gud kunde snappa upp synden i efterhand och sedan straffa mig dubbelt.  
Och ändå, det var så tillkämpat, livet under flygeln. Vilka tankar hade jag lust att tänka? Ingen aning. Så jag tänkte ingenting, kände bara en förbjuden smärta, kände otacksamhet. Drömde ibland vagt om att få gå in någonstans, ta tag och trycka ner ett svalt dörrhandtag, gå in genom en dörr bakom vilken jag aldrig mera skulle behöva vara synlig för Herrans blick. Ett utrymme där jag kunde existera och tänka.   Jag drämde handen i ratten. Det skedde så instinktivt att jag inte insåg vad som hade hänt förrän smärtan i handen började bulta. 
”Fan”, skrek jag. Vart skulle jag ta vägen? Behövde en plats, ett ställe med tak och väggar där jag kunde låta synden flöda genom min kropp och själ. En plats där jag kunde få fäste. För Herran kunde inte längre se mig, eller? Jag hade ju valt syndens väg. Slog med handen på ratten igen, hårt. Och så igen, knogarna mot den svarta plasten, skrek samtidigt rakt ut.
Tårarna rann och huden i ansiktet gjorde ont, musklerna sved, jag ville stanna bilen och leva som en vanlig människa. 
Ändå gasade jag. Något sköljde genom mig som inte kunde hindras. Det spände och sved, gjorde att jag ömsom slog okontrollerat med handen på ratten, ömsom rev mitt skinn i pannan med naglarna. Tittade upp mot backspegeln för att få syn på mig själv, den jag hade blivit. Men jag kunde inte fokusera. Och bilen körde allt snabbare. Polisen var kanske redan ute och letade efter mig, med tanke på hur jag hade betett mig på macken. Åter igen, det här var inte ett rationellt tillvägagångssätt. 
Det gjorde så ont. Herrans nåd hit, Herrans nåd dit. Hur skulle jag kunna lösgöra mig, frigöra mina tankar? Fanns ens några tankar att frigöra? 
Jag hade lämnat allt och nu fanns ingenting. Inte ens ett fragment. Det fanns en längtan efter synd, men jag visste inget om synden. Jag kunde inte synda. Här fanns ingenting, ingen kompetens. Allt var tomt. 
Musklerna blev varma, blodet strömmade hett ut i alla skrymslen. Yrseln gjorde vägen omöjlig, benet som gasade förlorade kraft. Jag släppte ratten med händerna som bultade, heta och svettiga. När bilen rullade vidare, i ett allt långsammare tempo – hade ju upphört att gasa – upplevde jag hur jag lättade från sätet. Slöt ögonen. Föreställde mig att jag dalade ner från skyn, att jag föll från himlen mot jordskorpan. Var ju avfälling, jag hade fallit, och nu föll jag långsamt som om tyngdlagen inte längre rådde på mig.   Bilen stannade av sig själv. Slog av motorn och försökte ta in tystnaden, frånvaron av hastighet, bristen på precis allt. I mörkret utanför såg jag konturer, granar och en ekonomibyggnad av korrigerad plåt. Stirrade rakt ut en stund, såg allt fler detaljer. 
Konstaterade att det fanns en korsning bara ett tiotal meter framför mig, en liten väg. En liten väg, så god som någon. Startade bilen och körde dit, svängde av. Det var ändå bättre än att stå kvar. Fortsatte några hundra meter och svängde sedan av igen. Det verkade finnas ett nätverk av vägar, allt mindre ju längre bort jag kom. Allt färre hus. Passerade små vattendrag. Grusvägarna avlöste varandra och blev allt smalare. Vid en korsning låg en samling byggnader av trä, allt sov. Jag svängde och svängde igen. Och denna väg ledde rakt in i en skog, avslutades med en vändplan. 
Gult fjolårsgräs låg i en sträng i mitten av vägen, bitvis ännu täckt av is. Våren hade inte nått så långt in i skogen, det här var en plats som kunde undslippa sådant som årstider. Jag stannade bilen och gick ut. Kunde lika gärna gör det som att jag gjorde något annat. 
Gick runt, halkade på isen och landade på båda knäna. Skrek högt, skrek rakt ut och skriket låg kvar i luften. Det rörde sig inte. Vad mer kunde ligga kvar i luften, tänkte jag. Synden? Var detta en plats där saker kunde ackumuleras? Reste mig och gick några meter till. 
Först då såg jag att där låg ett hus och framför byggnaden – en frostbeklädd gräsplätt. Var det inte just detta jag letat efter? En plats i världen där skriken låg kvar i luften, där synden kunde fästa mina rötters vilsenhet i marken?   Jag gick i riktning mot huset, navigerade runt de absolut glattaste partierna av isen. Huset var eftersatt – ingen hade målat fasaden med ny rödfärg, detaljerna runt verandan var snarare grå än vita. 
”Hallå”, ropade jag, oklart till vem. 
Torkade av kinderna, fuktiga och salta. Gick närmare, gick fram till trappan. Kände med ena foten om trappsteget som ledde upp till verandan var tillförlitligt. Tog för säkerhets skull tag om en stolpe, full av flisor och udda lagningar – den bar upp ett snett tak. 
Klev över de två trappstegen, sviktade lite i knäna, kände efter om detta jag upplevde tillhörde verkligheten. Korsade verandan i ett enda kliv och tittade in genom glaset i dörren.
Det var då det slog mig, insikten om att jag var framme. 
Det här var mitt hem. 
Hade inte detta ögonblick spelats upp framför min drömmande blick tidigare, i den tystnad jag bara upplevde under flygeln? Hade jag inte känt kylan från dörrens handtag i min egen, verkliga handflata? Känt lockelsen och en syndig närvaro. Jo, visst hade jag sett allt detta tidigare?
La handen på dörrhandtaget och testade. Allt stämde. Även gryningstimmen, det nya ljuset i luften och tystnaden runt omkring. Allt var rätt. Allt var bekant.   
## Kapitel 4
Öppnade dörren varsamt, tittade in och lät mitt ansikte träffas av spindelväven som hängde i ett flerlagrat flor från taket. Klev in, fick lyfta fötterna högt. Ögonen vande sig, kontur efter kontur framträdde. Där låg bråte, ved, krukskärvor och allt var täckt med spillning efter fågel eller fladdermus. I hallen fanns tre dörrar, den till höger stod på glänt. Gick dit och petade upp den med långfingret. 
Där bakom låg husets kök – även här var det fullt av bråte. Och en stol stod mitt på golvet som verkade tillräckligt stabil för att sitta på. Gick in, rörde mig över ytorna i fullkomlig tystnad. Strök med handen över en malplacerad, allt för modern diskbänk. Hade någon tänkt sig att renovera, dra in vatten och avlopp, men hejdat sig mitt i? Fortsatte, kände med fingrarna över vedspisen som stod med öppna luckor och rostade. En kall vind tjöt i skorstenen.
Såg något i ögonvrån, ett par ögon som iakttog. En hastig bild som försvann innan jag hann vända mig om helt för att se. En het stress hälldes över nacken, rann nerför ryggraden. Drog först ihop skinnet för att strax därpå slätas ut i en omfattande svettning. Visst hade jag inbillat mig, ja? Reaktionen lugnade sig. 
Det låg lite ved och en tändsticksask på golvet. Tände en eld i vedspisen.  Blåste in i glöden och fick en sky av aska och rök i ansiktet, vände mig om och hostade. Luftströmmen puffade av och an i skorstenen, den var rå och ödslig. Var det inte så att den varma röken skulle vandra uppåt, utåt, dra med sig det stillastående och råa?
Rummet fylldes alltmer av rök och brandlukt, hur jag än petade i glöden med eldgaffeln och blåste. En kall solstråle kämpade sig förbi lorten på rutan och tyllgardinen som knappt hängde ihop. 
Jag reste mig upp, backade några steg. Föste ner ett antal gula tidningar från stolen, ställde den framför spisen och satte mig. Tog mjölkpaketet från diskbänken, skruvade av korken, drack. En söt smak som spred sig, fet och lugnande. Vågade luta mig tillbaka mot pinnstolens rygg. Tuggummipaketet låg i fickan, tog upp det. Öppna, ta en bit, in i munnen, tugga. Tänk, jag satt där och syndade. Tuggade, mintsmaken brast, tuggade, ett motstånd mellan tänderna.
I det samma uppstod ett sugande ljud i spisen, luftströmmen hade bestämt sig. Såg hur ett litet korn av glöd spred sig till en sticka som antändes. Det blev en låga, den växte och blev starkare. Det var drag i spisen. Elden spred sig till övriga veden som jag lagt dit och genast började det knaka och spraka. Det värmde, drev bort det råa och ödsliga. Jag kunde stänga luckan och känna med handen över plattorna, märka hur det hettade allt mer. 
Drack av den feta mjölken, värmen från spisen mot ansiktet – jag kände efter. Vilken storslagen förändring mot hastigheten, mot församlingen, mot den genomgripande tomheten. Det här var ett riktigt hem.
Då hördes långsamma steg från hallen. Vände mig ditåt, frös fast, andlös. Dörren öppnades några centimeter och två gula ögon blev synliga i dörrspringan. 
 Höll mjölkpaketet lätt vinklat framför ansiktet, gipsades fast i drickrörelsen just där. Anspänningen spred sig från tänderna, ut i käkarna och en smärta, ett vilset ilande utefter en nerv, fortsatte ned mot den kalla skräcken i bröstet. Gestalten tog ett fullkomligt ljudlöst kliv in i köket.
”Rör dig inte en millimeter”, sa han, rösten lugn och hård på samma gång.
 

 
## Kapitel 5
Hörde också något bakom mig. Ett ljud som tvingade mig att stelna ytterligare, till den grad, slutade helt att andas – ville ju inte dö. Inte nu, inte precis när jag hittat min plats i världen. Ändå, lyfte mjölkpaketet och mina båda händer över huvudet, rörde mig. 
För jag var en ofarlig person, en som inte hotade. 
Lyfte händerna i en avvärjande bön om nedlagda vapen. 
Gula ögonen vid dörren stirrade intensivt på något strax bakom mig, hans kropp så stilla, hade svårt att fokusera honom med blicken. Som att stillheten fick honom att absorberas in i bakgrunden, eller som att han förvandlades till ett ting. Blev till en av de många saker som låg på golvet och skräpade i detta, tills alldeles nyligen, övergivna kök. Eller, var kanske inte huset så öde som jag trodde? Något levde här, alldeles uppenbart. 
Och detta – något – prasslade bakom mig. 
Gestalten vid dörren for upp från sin position, lyfte i en båge med framtassarna utsträckta som två vapen. Tycktes springa i luften, rörde sig så snabbt att han mera liknade ett streck än en katt och landade på en mörk råttkropp. Rest mig tvärt, hoppade till, mjölk skvätte ut över golvet. Katten höll råttans nacke mellan sina käkar men han hade ändå inte ett fullständigt övertag – den grova råttkroppen vred sig segervisst och hårlöst under kattens vilt sparkande baktassar. Tätt intill dem låg påsen med bröd, den jag köpt på macken. 
Inte hade jag lagt den där på golvet? 
”Ta påsen för fan”, skrek katten. 
Vad menade han? Inte ville jag blanda mig i den där striden. Och, var kom brödpåsen in i bilden? Sträckte mig fram, såg mest två kroppar som stred. Brödpåsen låg till hälften dold på golvet bakom dem. Råttan hade lyckats vrida sig ut ur kattens gap, rann blod ur huggmärken på halsen men inget av de båda djuren tycktes villigt att ge upp. Så, något av de båda djuren skulle alltså dö? 
Katten la ena tassen runt råttans kropp, tog spjärn genom att borra in klorna och kunde på så sätt använda råttan som språngbräda när han for ut med bakbenen och skjutsade i väg brödpåsen i riktning mot mig med en välriktad spark. 
Tog ett steg närmare, såg att brödet i påsen var angripet. Vände mig åter mot de båda kropparna som brottades – var det bröd allt detta handlade om? Råttan satt på kattens mage, svansarna vred sig spasmiskt som avhuggna elkablar. Gnagarkroppen med avskavda partier av skorv i gråa skinnet, kraftig om buken – kände en kväljning, ett bestämt äckel som en kramp i halsen, kunde ändå inte slita min blick från den. Ryckte i ena mungipan och jag grep något hårdare om mjölkpaketet. Katten höll på att förlora. Och ändå – råttan släppte närmast ifrån sig ett skimmer, en glöd i sitt sätt att strida som sa att den var hemmastadd här. Om bröd fanns inom dessa väggar så tillhörde det tvivelsutan råttan. Ja, katten vek sig, saknade kraften. Och jag höll väl, därmed, också på att förlora. För hur skulle jag kunna dela utrymme med en sådan råttbest? Leva i skuggan av en självlysande hemmastaddhet.  
Eldgaffeln stod kvar vid spisen. Smög dit utan att släppa slagsmålet med blicken. Besten riktigt njöt, den höll på att vinna kampen, den kostade på sig att dra ut på striden. Katten kämpade, försökte sparka bort råttan med utspärrade klor på baktassarna utan att lyckas med mera än att rispa råttskinnet och svansen. Jag grep om järnet, höll eldgaffeln på så sätt som jag förstått att människor håller i golfklubbor. Laddade, spände kroppen. 
”Här får du, råttbuse”, sa jag, klev in i striden, viss om min överlägsenhet. Ändå het och svettig i ansiktet, anfäktad – som att jag försvarade något jag länge hade ägt och kämpat för. 
En slags värdighet. Ja, det var inte bara en råtta som försökte ta mitt bröd. Det var: det oheliga, det råbarkade och det från mig väsensskilda. 
Stålet träffade råttans kropp med att klafsande ljud, buken som gav med sig. Den tittade upp mot mig i förvåning snarare än skräck. Granskade. Inte död, inte ens nära avliden men bruten i sin stridsiver. Katten reste sig upp, skakade av sig, hävde sig över råtthalsen, fräste och skakade kroppen upphetsat av och an. Ändå ryckte svansen, ändå stirrade råttblicken. Stirrade med en allt mer blodig underton. Det var jag som fick lov att vika undan, bort från ögonkontakten, det var jag som inte stod ut. Den sinade, förlorade allt mer av sin livskraft, men ända in i dödsögonblicket var gnagarkroppen segerviss. Jag kände den bekanta underkastelsen, vädjandet om förlåtelsen. Vi, råttan och jag, delade övertygelsen om att den ägde brödet. Att stugan, ja att hela världen, tillhörde den. Och att det var jag som inkräktade. Jag var den brutala. 
Katten släppte greppet, la ena tassen på den blodiga bestens mage som om den ville försäkra sig, känna frånvaron av puls. Den var död. Låg besegrad på rygg och visade upp såren som gapade, blicken stelnad och öppen. Inga drömmar om bröd och världsherravälde mera, bara klor som hängde blodlöst från tassarna. Ett kadaver, en samling celler utan annan ambition än att förmultna. 
”Du är skyldig mig ett bröd”, sa katten andfått. 
Föste påsen med foten åt hans håll.
”Varsågod, med råttpest och allt…”  
Katten tryckte in sin näsa bakom plasten och satte tänderna i brödet, drog fram en skiva, la sig med magen mot golvet och åt. Jag backade, satte mig på huk, iakttog rummet och katten, lutade mig tyst mot en lucka till ett skåp. 
”Du ser maskäten ut”, sa jag. Den bara fortsatte, tuggade med baktänderna utan minsta intention att svara. Höll fast brödet genom att pressa det ner mot det smutsiga golvet med ena tassen, drog och slet för att få loss större stycken. 
”Och hur gör vi med råttkadavret?”, fortsatte jag. 
Han tuggade ur munnen, svalde, la sitt ansikte i en ironisk, spydig min. ”åh hur dör di mä jottdadavlet”, härmade han med en tillgjord, barnslig röst – vickade retsamt fram och tillbaka med huvudet, artikulerade dåligt med slapp tunga halvt utanför munnen och mungiporna riktade nedåt.
Återgick sedan till att pressa i sig brödet. 
Den här katten skulle alltså inte bidra med särskilt mycket sällskap, det var ju trist.  Suckade och ställde mig upp. 

Första dagen i mitt nya liv – lät ansiktet slätas ut, slog bort tankarna på katten och kadavret. Det fanns en bänk som löpte utefter en av kökets väggar och över bänkens mitt fanns ett fönster med utsikt över en öppnare plätt av gräs, ängsmark, några buskar. Säkert gick det att hitta spår där ute av en trädgård, av odlingar, en gång ädla växter som förvildats och nu helt smälte in i övrig vegetation. La mina händer mot bänken och tittade ut. Hur bar man sig åt för att leva här, vad krävdes? 
Kände något fuktigt under ena handloven. Köket var i övrigt så torrt, smutsen var ett yrande damm snarare än något som klibbade. Kräkreflexen vällde upp och fastnade i halstrakten, dunsade mot en spänd deg, en motkraft. Tittade bort och lyfte handen, skakade den med spretande fingrar. Vågade inte titta, strök i stället handflatan mot en annan del av bänken. Där var det torrare, ett pulver närmast, låg som ett lager och så spindelväv på spindelväv. 
”Är det du som har kräkts fram något kladd här?”, frågade jag katten. 
Han kom på fötter och började traska i en diagonal över golvet, en viss stolthet i hans steg. 
”Vänta, ska se efter. Hm…”, han hoppade upp på bänken, satte sig en bit ifrån och verkade gå igenom ett mindre bibliotek av minnen. Ännu hade jag inte vågat se efter själv. Anade i ögonvrån att han sträckte fram tassen, kände försiktigt. 
”Nej, det där är en vanlig fågelskit”, slog han fast och hoppade ner. 
Andetaget som satt fast i bröstet for ut genom munnen, iakttog hur kroppen släppte fram blodet igen och pulsen återvände till mera perifera kanaler – läpparna bultade friskt och pannan vätskade sig i en mild svettning. Fågelskit, uppfattade det som en god nyhet. Inte precis friskt och hälsosamt men mindre outhärdligt än till exempel det tunga råttkadavret som låg på golvet, bara någon meter ifrån mig. 
”Var kan jag tvätta mig?” Frågan flög fram utan större eftertanke. När den landade i rummet insåg jag det naiva, såg det stora glappet. I denna stuga fanns ingenting. Inte vatten, ingen toalett, inte något kylskåp och även om det fanns en vedspis så fanns inte direkt någon ved och inte några kärl att värma vatten i eller grytor till matlagning. 
Katten tittade alldeles stilla med roade ögon. Han sa inget, situationen var väl tillräckligt komisk ändå. Vad kunde tilläggas till uttalandet? Tvätta sig, hålla undan förfall, ohelighet, hålla fast vid det civiliserade. Tittade mig omkring på nytt, vilken kraft skulle det inte krävas? Vad för avgrundsstyrka skulle det inte gå åt för att inte förvildas, här? 
Fick lov att sätta mig ner på golvet. Riktigt sjönk ihop under insiktens tyngd. Glömde det kladdiga och smutsiga som svärtade ner händerna och kadavret framför mig på golvet. Lät det tjuta i öronen och svartna framför min blick. Var skulle jag ens börja? 
”Jaa du. Jag, personligen slickar mig ren”, sa katten. Han satte sig mitt emot, såg på mig med ett medlidande som förvirrade. 
”Var ska jag ens börja?” 
Katten vände sig om, gick mot kökets ena hörn. Där låg en hög med bråte, lite tyg, kartong, något som liknade isolerings-ull.
”Nu får du vara tyst, människa, jag sover alltid efter maten” 
”Är det några fler rutiner du har, som jag behöver förstå och ta hänsyn till? Jag menar, eftersom vi nu delar bostad?”, frågade jag katten. 
”Håll käften bara, det kan vara din rutin.” Han la sig till rätta i bråten, sträckte halsen och gapade på en stark inandning innan han slöt ögonen och somnade.
Reste mig upp och gick runt i rummet, stäckte ut musklerna i armarna, försökte få liv i mina paralyserade idéer. Kanske vore det lättare att helt enkelt bo i bilen? Suckade och råkade med utandningen blåsa liv i ett gammalt småkrypsbo – damm av insektsdelar. Inhalerade en spröd vinge från ett flygfä och några större partiklar som fastnade i halsens ännu fuktiga hinnor. Jag övermannandes. Utmaningen – den svindlade framför ögonen. Harklade mig, torrt, det raspade. 
Satte fingertopparna hårt mot en fuktskada i tapeten, som vore det tangenter i ett klaver. Fingrarna mot det sträva pappret, vibration och friktion. Slog an ett tyst ackord. Sjönk djupt in i anslaget. Och det kändes just så som jag hade föreställt mig att det skulle kännas att synda. Att låta något vilset och direkt hälsovådligt, som möglet och fukten i väggarna här, bli till ett rättesnöre i livet. Att låta inrätta livet utefter något sådant, som en fuktskada. Just för omgivningens förmåga att omringa min själ – att väggarna utgjorde en ram. Ja, detta kök kunde ersätta det regelverk, den konstruktion som religionen tidigare erbjudit som andlig hemvist. 
Så var det att dra fingrarna här, så var det att befinna sig i detta kök. Det var större än att bara vistas här. Köket använde mig som ett instrument. Det ekade inom mig. Nej, jag skulle inte bo i någon bil, inte återvända till Pastorn heller för den delen. 
Detta hus slog an något inom mig. Jag hörde hemma här. I denna orena akustik – en ny flygel att gömma sig under. 
”Ok Katten, jag ska skaffa mig rutiner”, sa jag till den sovande pälskroppen. Rös av allvar. 
Gick fram till spisen som ännu värmde något. Öppnade luckan och tog fram en bit kol som halvt om halvt svalnat. 
”Min första rutin är alltså att hålla käft.” 
Tog stolen och bar fram den till den fuktskadade väggen. Ställde mig på sitsen – handen nådde ända upp till taklisten med kolet. Ritade en punkt, svart pulver drällde mot golvet. Efter punkten skrev jag med sneda versaler: Hålla käft. 
”Vad mer för rutiner behöver jag”, uttalandet fick mig att hosta. 
Halsen var så torr, hade redan inhalerat stora mängder smuts. Behövde dricka. Ja, vatten, det är vad som behövs här. Skrev med kolet: Hämta vatten. 
Vad gjorde människor mer, hur rutade vanliga människor in sina dagars vilsenhet? Ritade en punkt till, tänkte efter. 
”Är morgongymnastik något människor i allmänhet sysslar med?”, för det var en fantasi jag hyst i hemlighet, att genomföra ett enklare program var morgon för att töja ut min syndfulla lekamen. Men katten sov, eller låtsades att sova, ville hur som helst inte delta. Skrev dit Morgongymnastik, innan jag klev ner från stolen. Backade, läste på väggen. Backade lite till och kom åt råttkadavret med hälen på min sko. 
Åh, jag behövde adressera – inte bara kadavret. Allt det otämjda som trängde sig på mig och försökte svälja in det kultiverade. Själen behövde äga en ny slags stadga och kontur till detta. 
”Katten, nu får du tala om var jag kan finna vatten i all denna ohelighet.”
Tystnad. 
 
## Kapitel 6
Beslöt att gå i väg själv och leta. Smällde lätt i dörren när jag begav mig, katten som fejksov i sin bråte skulle minsann få se att jag klarade av en upptäcktsfärd i skogen alldeles på egen hand. Visade detta med ytterlig tydlighet genom att ge mig av i ett milt men eftertryckligt tempo, ut från kökets damm och smuts. Där, i köket, kunde han ligga kvar och åma sig. 
Gick mot skogen. 
Vilsenhet. Just när jag passerade bilen som ännu stod parkerad i vändplanens djupa skugga, men när skogen omslöt mig och jag fann en stig – fann också stigen mig. Fotsulorna föll in i ett historiskt led. Att en stig inte uppstår utan fötter, tassar eller klövar som trampar ner örter och frilägger jord, barr, rötter och stenar. Alla dessa val – att runda vissa stenar och trampa ner andra i jordmånen, eller att runda en gran i en så pass vid cirkel att svamparnas sporer kunnat vila i fred i jorden där under. Ja, de där små besluten – en målmedvetenhet som låg kvar i atmosfären. En atmosfär som träffade min kropp. Reste mig, vecklade ut ryggkotorna och blev längre. Stegen drog mig framåt och jag fick ett mål trots att jag i själva verket helt och hållet var ute och vimsade och det ångade friskt om andedräkten. 
”Själv föredrar jag att gå hitåt på mina vansinnesturer.”
Kände omedelbart igen rösten. Katten, hade han ändå följt efter? Vände om, katten hade svängt av, in mellan två granstammar och traskade med halvhög svansföring bort mot ett fält av vissnade ormbunkar. Stirrade efter honom tills han försvann under vegetationen. 
”Förvänta dig inte att jag ska komma efter och rädda dig sen, när du är helt vilse”, skrek jag, stod stilla, fortsatte inte vidare på den stig jag själv hittills hade följt. Tittade efter honom.
Såg rörelser i den vissna grönskan, tittade så länge att något i bröstet blev vasst. 
”Jag behöver vatten, och något att bära vattnet i”, skrek jag. 
Katten var helt borta, ingen rörelse mera, så långt jag såg var det stilla och lågmält som om ingen någonsin traskat där mellan träden tidigare. Gick efter honom.
”Hör du det, jag är ute och letar efter vatten”, men fortfarande ingen skymt av katten.
”Lever du?” Tog några kraftiga kliv, for med benet i fältet av bruna och prassliga växter. Ingenstans syntes han till. Sprang några steg rakt ut. ”Hallå!” 
Stod mitt i fjolårsgrönskans förfall, spanade åt alla håll, trampade fram en cirkel i växtligheten. Såg tillslut att en mindre stig ledde ut ur fältet, och att katten satt ett tiotal meter längre fram och stirrade på mig med uttråkad min. Gick mot honom, lyfte fötterna högt över växtligheten tills stigen blev platt, smal men ändå tydlig. Svett brast ut över skinnet.  
”Du ska inte tro att jag går efter dig”, fick jag fram, han svarade genom att börja gå, jag gick strax bakom. Vi gick och gick. 
Skogen blev allt mörkare och marken fuktigare. Rörde vid ett träd men drog snabbt tillbaka handen, rädd. Hur välvillig var egentligen skogen? Kunde den slå tillbaka, ta mig till sin fånge? Och om något skulle hända, hur skulle jag lösa det? Kunde Katten hjälpa? Tittade mig omkring, fårig bark över stammar, kvistar som vevade i synfältet, lukter jag inte kunde härleda. Vad visste jag egentligen om skog? Jag var omringad av ett element som hade rätt medan jag var fel. Utlämnad åt den okända terrängen, behövde förlita mig på den absoluta omgivningens välvilja. 
Det slog i bröstet, en hård knuff som petade mig bakåt i tiden. Hade erfarit just detta tidigare – församlingen. Där fanns ett rätt och ett fel, ändå var det fullständigt otydligt var gränsen mellan det ena och det andra gick. Aldrig att jag kunde förutse om den handling jag tog mig för med var syndig eller inte. Ena dagen var jag en trofast lärjunge när jag broderade ett kors på ett av mina klädesplagg, andra dagen var jag ansatt av djävulens bedräglighet – att brodera var nu ett fåfängt koketteri. 
Och när jag paralyserades, när rädslan för att inte göra det rätta i Guds ögon gjorde att jag inte agerade alls, då skulle jag drabbas av Herrans vrede. För, hur skulle jag kunna förvänta mig syndernas förlåtelse om jag bara satt och stirrade rakt framför mig hela dagarna – himmelen är inte för de apatiska. Ja, vad gjorde jag egentligen, på vilket sätt agerade jag, för att åtnjuta Herrans nåd? 
Hade slutat andas, värk i bröstet av det framvällande minnet. Och katten, var fanns han?  Tittade mig omkring. Träden iakttog mig, ryckte fram med hjälp av vindar, grenar som hotade och skrämdes. Andetagen gick vilse i bröstet och blev fast, allt skälvde. Benen, armarna, ögonen vacklade, kunde inte fästa blicken. 
”Hallå, Katt, var är du?” Vände mig åt alla håll och letade utan att egentligen se något alls. Vad hade jag gjort? Hur långt hade vi egentligen gått? Hur skulle jag kunna ta mig tillbaka till huset? Stigen, inte fanns det någon stig här. Från vilket håll kom jag ens? Blinkade och blinkade, men synen var dimmig och krånglig. Skärpan fäste än på något långt bort, än på spindelväven som hängde bara någon centimeter framför mitt ansikte. 
”Här är jag, kom till mig”, hans röst lät annorlunda, filtrerades genom min skräck. Grenarna som vispade i luften, floden av minnesfragment. Och jag såg honom inte. 
”Var är du?”, gick mot kattrösten som tystnat, navigerade genom granris som rev upp sår över armarna, såg just ingenting – blind av vilsenhet. 
Men så löstes mörkret upp, blinkade fram ett synfält. Förvissning. Stigen, för det var en stig om än en smal och spenslig en, och den ledde fram till en öppnare plats. 
Här måste ha bott någon som jag. Kunde se strukturen av ett hus, i stort sett helt övervuxet av unga granar. Växtlighet sköt upp ur taket och ur de tomma fönsterkarmarna. Där fanns även en byggnad som ännu stod upp – verkade ha haft ett mera dugligt tak, mindre angripet av väta – en lada med låga dubbeldörrar. Slogs av häpnad, bilden framför mig var ett civiliserat avbrott i det okända elementet, i skogen som tycktes vara full av egenheter och en diffus ovilja mot inkräktare. Glömde min skräck, trots att jag ännu inte visste var katten befann sig. Gick in i det som en gång måste ha varit en trädgård. Fjolårsgräset låg, långt och segt, utefter backen men det var lätt att föreställa sig hur det en gång måste ha tett sig. Säkert bete till en häst, eller så hade en gumma gått här med en lie och slagit hö. Närmade mig huset. 
Gick in trots risken, att få det forna taket över mig som en fuktig massa. Golvet fanns inte kvar, bara jord, eller så hade stugan aldrig haft annat än stampat jordgolv. Eldplatsen omringades ännu av en slags helighet efter all den mat som måste ha tillagats där, riktigt vibrerade av en kvardröjande iver att inte låta något enda gå till spillo utan – ta vara på allt.
Dygden. Stora inälvskok, eller ben och märg som puttrat till fet buljong. Kunde röra vid historien som vilade där. Kände närvaron av dem som bott där i fingertopparna, lika tydligt som om jag vidrörde, låt säga en vattenyta. Vågade mig ännu lite längre in. Såg att det under eldplatsen fanns ett utrymme där väta inte riktigt i lika hög grad kommit åt att skada, och där – en hel del köksutrustning. 
Gryta, stekpanna, kaffekanna. 
Yrsel, iver, vid tanken på att jag kunde ta dessa rostangripna föremål och föra minnen vidare, in i framtiden, någon annans minnen än mina egna. 
Fick tag i dem och gick ut. 
”Mitt barn, vad tar du dig till?”
 
## Kapitel 7
Rösten var, alldeles avgjort kattens, men den hade ett nytt auktoritärt drag. Vände om, släppte alla föremål och gjorde mig redo att kasta mig mot marken i avbön. Men kroppen var för stel och underlig. Lydde inte. Förmådde inget annat göra än att frysa fast. 
Visst var det katten som stod en bit ifrån mig och talade? Synen grumlades, något vitt vällde fram ur mitt inre, trängde undan det jag försökte få grepp om. En härsken smak över tungan. Det var svårt att forma munnen till ord, och de ord som dök upp för mitt inre, de jag ville uttrycka, förlorade sin mening. 
”Vem är du, herre?”, orden tryckte sig förbi, flög ur mig tillsammans med en härsken, överjäst lukt. Böjde huvudet och insåg långsamt vad det var jag just sagt. Herre, ja, det var just det ordet som fanns kvar, det enda som ännu hade någon slags betydelse. Det som stod fast när omgivningen och jag själv rämnade. Konturer ritades upp, finstilta och prydliga, i den annars allt mer kompakta dimman. Konturer av Jesus. 
Jesus – katten var Jesus. Saliven utsöndrades men jag kunde inte svälja, inte lyfta upp huvudet, det överjästa och härskna spred sig genom kroppen, ut i alla leder. Den vita, grumlig – det som omringade mig – skar sig, som att omgivningen bestod helt och hållet av mjölk som långsamt blandades med galla. 
”Förlåt mig Herran för att jag har syndat. Förlåt för att jag stulit dessa föremål. Förlåt mig Herran för att…”, orden rann, färdigförpackade och klara. Bön om förlåtelse, vädjan, det var min själs minsta möjliga motståndets väg. Knäppte händerna, blodet pulserade och detonerade, hjärtslag slog ner i öronen som bomber, hårda och med ett efterföljande tjut. Självklart kunde jag inte fly från Jesus, vad hade jag trott? Vilken idiot jag varit, Jesus ser och hör allt, vet mina alla idéer och tankar redan innan de nått mitt medvetande. Och här går jag omkring och tror mig vara osynlig! 
Föll till marken.  Vaknade till, ångrade allt. Kunde det ha gått en timme eller så, kanske mer. Och vad för roll spelade egentligen tiden? Som att minnet – eller vad det kunde tänkas vara, det som prompt skulle rida sakta genom kroppen – behövde passera genom min mjölkartade och svårpenetrerade själ och komma ut på andra sidan. Låg i terrängen och lät mig alldeles genomdränkas av väta från marken. Reste mig upp ur min svartdröm – hade ont i huvudet och längtade efter värme, torra material, något att äta. 
Katten satt en bit ifrån mig, sa inget. Gick fram till mig, verkade kontrollera om jag var vid mina sinnen och lät mig stryka honom lätt över ryggen. 
Vi gick tillbaka under tystnad, bar på grytan, stekpannan och kaffekannan. Passerade en bäck och fyllde våra kärl med vatten, balanserade till stugan. Väl där tände vi en brasa med den sista veden, värmde vatten i kaffekannan och jag kunde äntligen tvätta mina händer.
Somnade i en hög med bråte på golvet. 
Vi adresserade inte kadavret.   Väcktes av solstrålar som filtrerades genom kökets damm och en intensiv hunger – kastade mig i bilen och körde till närmsta centrum trots hotet om att bli upptäckt. Bilen var min största risk, den kunde gå att spåra. Hängde på låset till en butik som öppnade tidigt, handlade effektivt. Åt ett par bröd och sög i mig mellanmjölk ur tetran i bilens framsäte innan jag körde hem igen.
Stannade på vägen tillbaka vid en sommarstuga som ännu inte beboddes för säsongen och gjorde inbrott där. Hittade nästan omedelbart vad jag sökte – en radio och batterier. Och kunde lämna stugan utan att ha orsakat nästan någon förstörelse alls. 

Stod åter vid dörren till stugan med ena handen på handtaget och darrade. Tankarna, känslan, hela min varelse med ande och allt slogs an som ett instrument. Upplevelsen av hemmet som en möjlig yttre ram för min syndfulla existens. Pressade ner handtaget och klev in över bråten som låg innanför dörren. 
”Hallå”, ropade åt katten. 
Gjorde entré i köket med de tunga kassarna, sparkade undan en trasig takpanna på min väg mot den malplacerade diskbänken vars rostfria glans stod ut i allt det i övrigt så ålderdomliga. Lyfte upp kassarna och ställde dem där. 
”Jaha, vad har du haft för dig, Katt?”  
Den låg kvar i sitt hörn, i sin bråte. Sträckte ut framtassarna, gäspade och skakade lätt på huvudet för att vakna. 
”Det där”, sa han utan att titta åt något särskilt håll. Förstod inte. For med blicken över köket, sökte. Vad hade han gjort, vad avsågs med det där? Ögonen fastnade snart på golvet.
”Jaha…”, svarade med svagare, mindre aktivt positiv röst. ”När jag sa att vi skulle adressera kadavret menade jag inte att du skulle tugga sönder det.” Det vred sig i halsen, i bröstet – äcklet. Hade jag ändå inte underskattat vad för slags kraft det krävdes av mig för att leva här? Lämnade jag rummet bara någon minut återtogs det av destruktion, av nedbrytande och kaotiska krafter. Var det civiliserade i mig verkligen starkt, tydligt och pragmatiskt nog? 
Den energi jag fått, dels av brödet och mjölken, dels av turen till centrum rann iväg. Min kropp säckade ihop, sträckte mig efter stolen och höll fast mig i den medan jag hjälplöst sjönk ner på sitsen. Satte mig framåtlutat, armbågarna mot knäna och händerna mot ansiktets ögonparti som stöd, men främst för att slippa se.  
Tänk om Pastorn hade haft rätt ändå: Synden är stark, den vill ta över och de kristna måste agera världens salt, som ett konserveringsmedel i förruttnelse, och hålla sig rena och aptitliga för att Jesus ska ha något mysigt att komma tillbaka till på den yttersta dagen. 
Hade köpt diskmedel, ättika och trasor och hade för avsikt att städa upp, göra beboligt, skapa en hemvist där det var möjligt att leva. Var denna avsikt släkt med idén om att göra sig ren inför Kristi återkomst? Och, var då det kaos som hotade att ta över så fort jag vände ryggen till, släkt med synden? Fanns här ett rätt och ett fel, en kamp mellan gott och ont? Och, ville jag verkligen, inom den kontexten, synd eller ville jag nåd?
En kall värk spred sig från ryggraden, ut i hela kroppen och frös fast mig, död åt alla tankar och idéer. En udda lukt av sur mjölk, det grumlades bakom ögonen, härsken andedräkt. Aldrig skulle jag bli fri – ständigt iakttagen av himmelens härskaror, dömd och hänvisad till kaos och elände. 
”Vad kommer inifrån, ut ur hjärtat? Onda tankar, liderlighet, högmod! Allt detta som gör dig oren.” 
Lyfte blicken, kattens röst hade något sakralt över sig igen. Det ekade i köket som om katten, eller var det Jesus, befann sig i en katedral. Just i färd med att döma levande och döda.
”Du är en katt”, skrek jag. Min röst stod inte att känna igen. Grov, så tygellös att huset och fönsterrutorna vibrerade.  
”Det är synden som talar i dig, du luststyrda människobarn som lämnar den smala stigen för att leva som en djävulens hantlangare”, svarade katten Jesus. 
Var skulle jag hitta kraft? Hade lämnat allt det där, syndat och flytt bort. Ändå härjades min gestalt av det religiösa värre än någonsin. 
”Du är en katt, inte Jesus, hör du det?”
Reste mig upp, vinglade i benen och jag kämpade för att inte falla ihop. Grumlig omgivning, gick fram emot katten. Hur skulle jag lyckas? Vad hade jag att hålla mig i, vad i detta vansinne kunde betraktas som verklighet? 
Ögon flackade av och an i rummet. I vissa ögonblick tycktes katten omringad av ett ljussken, en gloria som strålade och lyste upp. Vek undan blicken och sökte något att orientera mig efter. Nära att falla, allt täcktes in i en vit och grynig massa och min blick höll på att slutligen vända sig inåt. Sträckte ut min hand och tog stöd av väggen. Den fuktskadade, fläckiga och sträva.
Papperstapet som släppt från underlaget och bucklade sig – kände med fingrarna. Det ytterligt sträva mot min hud. Strök med härjad, oseende blick och fäste min förrymda själ där, i den känslan. Hur det slog an. Den vita sörjan tryckte på, från alla håll – kroppen svaldes in. Men det fanns en ton som vibrerade. 
Hur hemmet var en plats, omringad av yttre ramar, ett rättesnöre, och hemvisten uppstod i denna friktion. Mellan mig och det som kärvade under mina fingertoppar. Ja, det här var det verkliga. Det var detta jag hade att orientera mig emot.   Stod kvar, andades in och ut ur dammangripna luftrör. Lät kroppsreaktionerna, det vita gryniga, falla ner som ett regn, samla sig i botten av min själ och bli stilla. Till och med hjärtat började slå i det närmaste normalt. 
”Katt, jag har skaffat torrfoder. Du behöver inte äta kadaver mera”, sa jag med ännu sluten blick. 
Släppte väggen försiktigt, hade jag återfått stadgan, öppnade ögonen och fäste dem på katten. Han stirrade på mig med ett uttryck som jag omöjligt kunde tolka. 
”Och jag skulle verkligen uppskatta om du slutar förvandla dig till…”, ville inte ta namnet i min mun, kunde inte riskera att öppna dörren till minnesbanken igen. För det var väl så det var? Att minnen härjade i mig, de väcktes när jag minst anade det, drog i gång dessa förvirrade känslostormar. 
Satt en stund på stolen och återhämtade mig. Tittade på det som fanns i köket, det fuktangripna och trasiga – allt det verkliga, till och med kadavret. Innan jag tog mig an att packa upp det jag handlat och stulit ur kassarna. 
 
## Kapitel 8 
Solen tog sats precis som jag själv. Det gällde att angripa dagen med bestämdhet och kraft. Satte mig upp i bädden i hörnet, mitt sovnäste – en präktig rock av skinn med ullig krage som täcke och två filtar omlott över halm som underlag. Hade stulit allt från grannskapets olåsta förråd och bodar. 
Så besynnerligt att vakna i huset. Väcktes ofta av en känsla, till exempel en tyngd som pressade mig nedåt. Och genast visste jag då att det var just den känslan jag hade att adressera under dagen. Till exempel ett invaderande kaos eller en upplevelse av att vara iakttagen. Men nu – vaknade med en lätthet, något ljust och enkelt. Var jag färdig? Var mitt hem ordnat nu?
Reste mig upp, sträckte armarna över huvudet och drog ut musklerna, gav ifrån mig ett tjut eller var det katten som lät? Granskade listan av rutiner. Hålla käft, Hämta vatten, Morgongymnastik hade fått sällskap av Skura ytor, Äta havregryn. Men vatten fanns redan i hinken. En plåthink som jag stulit från en granne. Blev stående, fanns det inga borden? Kunde jag kosta på mig några ögonblick av vila?
Dessa ytor, ändå –gick runt bland de föremål som fanns i köket. Inspekterade. Något hade ändå förändrats. Ja, kanske hade jag vunnit kampen. Borde gå ut på en längre promenad för att få det bekräftat, att huset inte längre översköljdes av bråte och kaos så snart jag vände ryggen till? 
Tände i spisen, blåste försiktigt och vant, glöden som tog sig. Grundade mig själv i handlingen, rörde vid spisen som ännu var kall bara för att låta fingertopparna ropa till mitt innersta – friktionen mot det rostiga, en ekvation som går ihop, huset som snarast bebor mig i åtminstone lika hög grad som jag bebor huset. Fingertoppar mot underlag, mitt innersta som slogs an i en alltmer övertygande ton, en känsla av hemvist. 
Jag hade ett hem.
Ögonblickets vanlighet bröts itu av ett klart och tydligt ljud. Någon som talade. Och det var inte katten, nej detta var en mild kvinnoröst. Sökte av rummet och insåg att det var radion som startat. 
”Katt, har du hört!” 
Det var väderleksrapport, rusade fram till apparaten, tog upp den och stirrade på den svarta plasten och de små dioderna som nu lös. Som jag hade kämpat med att få i gång den, och nu plötsligt hände det. Vad kunde det betyda?
”Klart väder”, sa rösten. Fylldes av en värme, höll upp radion och snurrade på stället, en piruett. 
”Använder du radion som tyngd idag, i din morgongymnastik?”, frågade katten. 
Ställde ner radion på bänken, den fortsatte med en klingande signal och övergick till en utsändning om naturen, ett verkligt drabbande inslag om ugglor. Katten hoppade upp på bänken och tittade han också. Radion var blank, polerad med ättika precis som alla övriga ytor i köket. 
”Nu finns det faktiskt inget spår kvar av kadavret”, fastslog katten, log mot mig. Även han var väl fylld av glädje, kände hur lätt det var att andas nu. Jag tog tag i honom, ett grepp strax bakom frambenen, lyfte upp honom och snurrade runt. 
”Nej, jag använder dig som tyngd idag”, sa jag och sträckte armarna och katten rakt upp.
”Va fan tar du dig till”, skrek katten. 
”Åh ett och två åh ett och två”, sa jag med hurtig röst när jag lyfte honom upp och ner.
Katten som fällde ut klorna och försökte ta sig loss med krumbukter.
”Biceps och axelparti, den här övningen gör underverk”, sa jag och citerade en artikel jag hade läst i det blanka hälsomagasin som låg på sned, liksom framslängt som den mest naturliga sak i världen, bredvid radion på bänken. 
”Nu, Katt, ska du vara min tyngd när jag tränar magrutor inför strand, sommar och badsäsong som nalkas”, fortsatte jag. 
Höll tag om kattmagen med ena armen medan jag la mig på golvet. Fick sparka undan två, genom stöld nytillkomna stolar som nu stod i köket, för att bereda plats åt min morgongymnastik. Låg på rygg och höll katten i luften över mig. Golvet gav ifrån sig en frisk doft. 
”Och hej och hå, ett och två”, sa jag retsamt medan jag lyfte mig själv till sittande position med hjälp av bukmuskelatur, lätt böjda knän. Katten var mitt motstånd, min vikt, mitt träningsredskap och min kamrat. 
”Släpp mig, släpp mig genast”, skrek katten men kunde samtidigt ändå inte hålla sig från att skratta. Annars gjorde jag morgongymnastik med ett vedträ eller gjutjärnsgrytan, alltid med en svårmodig sinnesstämning. Inställd på kamp, att fördriva kaos, att predika civilisationens lov för husets fuktiga väggar. Kamp mellan det kultiverade och den vita, invaderande grynigheten, två steg framåt och ett steg bakåt – det var som om vi båda hade glömt hur ljuset kändes emot våra utsatta och förrymda själar, glömt att skratta och att glädjas. 
”Det här är verkligen livet”, konstaterade jag, sänkte ner katten tills alla tassar balanserade på mitt bröst, träningen var avklarad för dagen. Hans ansikte med kattblicken som så sällan mötte min egen. Men nu – den sprang inte omedelbart i väg till sitt hörn i protest utan stod kvar. Vi hade kontakt. 
Radion, vi vände oss ditåt – det knastrade och skrapade i högtalarna innan den tystnade helt. Stämningen förändrades i ett enda slag, inte för att vi precis hade lyssnat på inslaget om ugglor. Natur hade vi gott om utan radio, det var inte det. Snarare gav radion en skjuts åt det kultiverade, ingöt kraft i kampen. 
Kattens blick slocknade, han hoppade ner från mitt bröst och gick i nedslaget tempo med sänkt huvud mot sin bädd av bråte. 
”Nej, kom tillbaka”, bad jag. Men, rösten hade förlorat sin klang. En önskan som ekade ut i ett tomrum utan ande och socialiserad närvaro. Det vita och gryniga återkom, kände igen det så väl, minnen som knackade på och trängde sig nära. Återblickar som stack sina nålar i mitt liv, bombarderade sönder mina konturer och… Hur mycket mera av detta skulle jag orka?
Ställde mig upp, omgivningen var en tjock massa, trängde mig fram genom det härskna och gryniga, gick mot väggen, fuktskadade tapeten som jag brukade vidröra för att återknyta kontakten med nuet. 
”Och så var det dags igen?”, frågade katten. 
Jag förmådde inte svara. Attackerna återkom, svalde in mig i kusliga utrymmen med stämningar som inte respekterade tiden, återkom med jämna mellanrum. Katten kände igen symptomen. Mitt ansiktes yttre kärl som ströps av skräck och lämnade min hud anemisk. Hur jag balanserade min kropp som en vilsen ande mot en vägg eller något annat med sträv yta, för att röra mina fingertoppar där, över. Skapa friktion, just så, det sträva som skulle trösta och återförena den förrymda själen med nuet och stugan. Rensa upp i utrymmet runt min ansatta kropp. 
La min ena hand mot tapeten men kände inget annat än en inre hårdhet. Hade min metod slutligen tappat sin verkan?
Nu föll jag, rasade ner i det mörka. 
I köket stod totalt fyra stolar på rad, alla riktade åt samma håll, mot fönstret. Inte alldeles avsiktligt, de hade hamnat där när jag beredde plats på golvet för morgongymnastiken. Något drev mig dit, jag sögs ner mot golvet och hamnade på knä framför en stolsits. Lutade mina armbågar där. 
”Om du inte lyder Gud skall du straffas under livet.” Kattens röst var som bortblåst, i dess ställe fanns ett skanderande, gällt och krävande vrål. 
Konstaterade, som i en grynig dimma, hur golvet drogs undan, hur väggarna pressades ut och gjorde rummet större. Stolarna stod uppställda på det sätt som stolar alltid stod uppställda i kyrksalen. 
Kände att mina händer var knäppta som i bön. Huset, köket, allt det jag kämpat för att skapa var slukat av minnen som aldrig skulle tolerera tid. Aldrig skulle rätta in sig i ett kronologiskt led, alltid skulle återvända och kasta mig ner på golvet i underkastelse. Under en oändlig tyngd.
”Jesus, förlåt mig mina synder”, orden gick inte att hindra. Men till vilken nytta? Vad hade jag att kämpa för? Detta hus som bara under korta ögonblick fick ett ljust skimmer, mera som i en retsamhet, en bitter påminnelse om hur gott livet kunde vara. Bara för att sedan suga åt sig all min livslåga och kväva min glöd. 
Katten stod i fönstret och avtecknade sig som en dubbelexponering. Han var Jesus, nu igen, vi befann oss till allt högre grad i den kyrka som jag så eftertryckligt hade försökt lämna. Allt var här, stolarna, korset, stämningen, väggarna och golvet. Inga fingertoppars friktion mot en sträv tapet kunde återföra mig till nuet, till stugan. Det tricket fungerade inte längre.
”Din jävel”, sa jag. ”Din satans jävla kattjävel.” Och jag visste att detta skulle bli min död, det rörde sig i bröstet, hettade. Allt detta jag genomfört, och så dör jag, nu. Det spände bakom huden i ansiktet.
”Jag har bara velat skapa mig en hemvist, arbeta bort något kaotiskt och skaffa mig ett liv!”, reste mig, hävde mig fram till katten Jesus. 
”Men jag härjas, hör du det, Jesus, jag härjas och plågas tills det inte finns några krafter kvar”. Tårarna fick rinna utefter kinderna. Inget spelade någon roll, jag hade misslyckats. Dessa minnen var starkare än jag. Skulle aldrig bli lämnad i fred, ständigt iakttagen från ovan. Tog tag om katten Jesus, allt för hårt. Bar iväg med honom till den vägg där jag skrivit upp mina rutiner med kol. Tarvliga försök att upprätta ett liv i värdighet. Som att dessa enkla punkter, några fåniga levnadsregler och dagliga civiliseringsövningar skulle övervinna Jesus. 
”Det är du som ska Hålla Käft”, sa jag och tryckte upp honom mot väggen. 
Det for en hård kraft igenom mig. Ville ta något blankt och slå. Banka och krama livet ur det som fanns här. Drämma till, inte lämna något helt och levande. Hade lyckats skapa ett hem här, visst hade jag? Men tydligen räckte inte det. Alldeles uppenbart gick det inte att leva.
”Fan, faan, jävlar och fan”, kramade katten Jesus, hårt, utan kontroll. 
”Jag vill ta en kniv, sticka den först i dig och sedan i mitt eget bröst”, sa jag. Såg bara det vita, gryniga och tunga. Jag var alldeles slukad av minnen som kletig, härsken sås runt allt vad min bortsprungna själ önskade sig. Kunde redan känna hur det skulle vara. Ta en kniv, sticka den om och om igen, i Pastorns bröst, i Jesus, i mig själv. Greppade katten med ena handen och gick mot spisen där det låg en morakniv. Tog vapnet i min hand.

I det samma öppnades ytterdörren. Någon klev in och blev stående, tittade in i köket. 
Allt förändrades. 


 
## Kapitel 9
”Hej”, sa en annan, hittills okänd röst. 
Tapeterna rann, likaså golvet. Tittade upp i taket, sedan mot väggarna. Allt låg inbäddat i en vit, grynig dimma, allt var en dubbelexponerad bild. Min kropp – till hälften i stugan och till hälften i den mycket skrämmande kyrksalen. Och bilderna kunde inte samexistera, de krigade, invaderade, hotade varandra. 
Min arm fixerade den redan paralyserade kattkroppen, försökte stå alldeles stilla, om vi bara inte rörde oss skulle mannen tro att jag var död. Ja, han kunde förväxla oss med omgivningen. Vi var faktiskt osynliga. Han skulle gå härifrån av ointresse. Om vi bara slutade andas. 
Istället hördes ett metalliskt ljud, ett ackord som ljöd över himlen. Tittade upp, kunde inte låta bli, såg hur omvärlden böljade, skummande bränningar från rymden. Klang av basuner, som blev till en smärtande och kall stråle som drog genom rummet. Genom min kropp. 
Min arm, den som höll allt för hårt om kattens mage genomfors av tonerna, oklart om de fick mig att gripa hårdare eller lösare. Men kattkroppen ryckte till, satte klorna mot min hals. Den gav ifrån sig ett så starkt ljud som den förmådde och pressade sig bort från mig, for som en pil genom rummet, förbi mannen som nu stod innanför köksdörren och stirrade in i rummet. 
Ljudet tystnade, världen lugnade ner sig. Kvar stod ett skal, mitt kött, omgiven av det overkliga och mjölkaktiga rummet. Under några ögonblick kunde jag ana, som om min förrymda själ hade fått ögon att se med och befann sig någonstans just under taket. Betraktade ovanifrån hur två främmande varelser stod i rummet. Varav en av dem höll i en kniv – det var jag. Så, jag hade lämnat kroppen till förmån för själen som slitit sig? Var jag död? Befriad från allt vad livet innebar – invaderande minnen, basuner som ljöd, impulsen att sticka kniven i katten. 
Mannen tog ytterligare ett steg in i rummet, varpå all gröt, all den sega sörjan som låg i luften rördes upp. Hans kliv, hans närvaro härjade runt. Fick lust att kräkas, kände en sur lukt av smutsig hud, tobaksrök, fuktigt ylle. Tydligen befann jag mig återigen i den svåra kroppen där sinnenas sensationer kunde nå mig, där minnen pressade på. Behövde göra något för att inte gå under.
La ena handen mot spisens rost, försökte känna in strävheten. 
”Har du flyttat in här”, sa han. 
Vet inte om jag svarade. Vaggade fram och tillbaka, utan styrsel. Kämpade för att förmå min blick att fästa på något. Såg mot fönstret. Lyckades inte: fokusera. 
”Har du flyttat in här”, upprepade han, jag vände mig emot honom. 
Tyckte då att han framstod som fyr. Spände blicken, stirrade mot honom och fick intrycket av att själva hans sura kroppslukt jagade undan något av rummets mjölkaktiga gröt. Den plats där han stod var en klar sjö, luften var ren – jag kunde se honom tydligt. 
Släppte spisen, fokuserade istället på honom. 
”Va sa du?”, sa jag, mest för att förmå honom att uttala sig igen. 
Hörde inte vad han svarade men såg hur luften allt mer rensades upp, hur minnenas dimma drog sig tillbaka. Omgivningen lättades upp så att något annat kunde kliva fram – sura lukten av kropp och ylle, tobak. Synd. 
”Jag är Gädd-Jan”, sa han. 
Det gjorde ännu ont i bröstet, hatet som nyss rivit sönder mig. Hur jag hade velat sticka kniven i både mig själv och katten. 
”Du blöder”, sa han, och i det samma kände jag hur det sved på halsen. En sveda som hjälpte medvetandet, riktade det mot såret som rispats fram av kattens klor. 
”Ja”, svarade jag. La en hand över magen. För, det rörde sig där inne, jordlager som stördes. En harv som vände och vred, for över min själs torra åkermark. Det som legat underst hamnade ytterst, jordlagren som vältrades och landade i en ny, mindre slät och mera frodig ordning. För, inte var det ett foster som rörde sig där inuti? Visst var min synd tillräcklig vid det här laget, för att inte ha råkat bli befruktad av den helige anden?
”Jag heter Siri”.  
”Nä, här på skogen heter vi inte”, sa han och visade upp gluggar i sin övre tandrad. ”Här är vi”.  

Vad fan menade han med att vi är? 
Här på skogen är vi, upprepade orden för mitt inre gång på gång, allt starkare, utan att få dem att bli rimliga. Det rumlade inombords. Just existensen, det faktum att jag fanns, att jag var. Den frågan hade fram tills nu helt och hållet varit något mellan mig och Gud, och möjligtvis katten. Men jag hade varit dold för övriga mänskligheten. 
Men detta, här är vi, samtidigt som han klev in i mitt hem och betraktade mig. Närvaron i köket gick inte att blinka bort, han var där – och det kom inte an på mig. Han var inte framsuggererad, av mig. Inte som en bön jag kunde avbryta. Inget jag kunde kancellera. 
Ändå – viftade med ena handen, försökte vädra bort honom. Var han ändå inte en gas som kunde lösas upp av fäktande armar, förstod hur dumt jag resonerade, kunde ändå inte sluta veva med händerna. Och jag höll fortfarande i kniven. Vände mig bort från honom. Anade ändå hur han stod kvar och tittade på mig, en blick som harvade fram ännu en djup fåra i mitt inre. Det annars diffusa varandet stelnade i den brännpunkt som utgjorde hans blick – på mig. 

Släppte kniven rakt ner på golvet. 
Hade jag verkligen velat döda Jesus? Jag lyfte ena handen, den skakade, och la håret till rätta, drog det bakom ena örat. Rörelsen överraskade mig, inte hade jag tidigare brytt mig om mitt hår. Men var skulle jag annars göra av mina kallfuktiga händer? Kände blicken i nacken. Vad hade jag gjort av händerna tills alldeles nyss? Fingrarna rörde sig hur de ville och kunde inte vara stilla. Rörde vid min egen kind, den var het, rörde vid min hals som blödde. 
”Gå ut på trappan”, sa jag, orden försvann snabbt ut i rummet. 
Han gick, hörde stegen. 
”Jag kommer snart”, sa jag, började gå runt i köket, drog mig själv i håret och andades med frustande kinder som jag fick att vibrera i utandningarna. 
Sträckte på mig, såg bort mot hallen, försökte få en skymt. Han var där ute, anade en armbåge och en sko. Och, det såg jag nu – det fanns uppenbara likheter mellan honom och Kristus. Gick runt och klappade mig själv hårt över kinderna. Vad hade hänt om han inte kommit, hade jag då dödat Jesus?
Stoppade in fötterna i de tystaste skorna, hade inte för avsikt att gå ut. Absolut inte. Ändå rörde sig fötterna mot dörren. Om det kunde vara den klara luften, eller att jag kunde se honom så tydligt. Upplevde hur jag rörde mig genom en ljus korridor, en fredad zoon med sikte mot en fyr. Gick genom hallen, tog ett steg ut genom dörren. 	

Gädd-Jan. Han ångade i dagsljuset. Stod upp, la över tyngden på det ena benet så höften kom i en annan vinkel. Drog upp ena armbågen, tog i. Försökte upprepade gånger att få den högra, breda handen att korrekt stickas in i jackfickan. Tog i ända från axeln och tryckte, tog i tills att något brast. Han rörde runt, såg konturen av grova handen genom jackans blanksmutsiga tyg. 
Gädd-Jan vände upp ansiktet, visade mig sin halvprofil. Det hängde en cigarett löst mellan läpparna. Jag hindrade mig själv från att lägga mitt hår tillrätta. Svalde, la min ena hand mot tapeten i hallen och försökte göra en snabb jämförelse. Den sträva känslan under mina fingertoppar mot att iaktta Gädd-Jan. Vilken av dessa två handlingar, fick omvärlden att stilla sig mest?
”Har du nån tändare?”, frågade han. 
En respons på hans tilltal började gro inom mig, ett frö, en retning i den nyharvade jordmånen. Stod stilla och stirrade på hans nacke. Grå strån, en mörk rand där jackkragen låg emot huden, svarta gropar. En respons, en tankegång utan ledsagning. Så där som det ofta var, tankar på vift mellan impuls och manifestation. Idéer som, på väg mot sin död, navigerade mellan skuggor av synd och diffusa regler om vad som måste förbli outsagt. 
Han rotade. Drog ut ficktyget, ett stort hål blev synlig.
”Jädrar, då är väl tändarn i fodret”, sa han och stack åter sin hand, in genom hålet i fickan, armen långt in i jackans inre. Grep och rotade. 
Han fick tag på något, drog fram en röd tändare. Och ett smutsgult ludd följde med, föll mot trappan och la sig runt omkring hans skor. Jag strök med fingertopparna över tapeten, höll fast honom med min blick och försökte få fram ett resultat. Vad var det som fungerade? För, världen la sig tillrätta, det oroliga föll bort, gled iväg. Iakttog honom särskilt när han vände bort sin egen betraktande blick. 
Han la huvudet på sned, satte tummen på tändaren och sprätte vant fram en låga, ett rafsande ljud när han drog in det första blosset. 
Röken och det åtrådda giftet försvann ner i hans lungor och ut i hans blod – Gädd-Jan fick en annan kropp. Verkade tyngre, slätare i huden över armarna. Han blåste och iakttog den grå röken som drev bort mot skogskanten. Innan han tog ett steg, klev ner från verandan, parkerade båda fötterna på första trappsteget och satte sig ner. 
Utan att jag själv förstod hur det gått till stod även jag med fötterna på trappsteget, satte mig ner, precis som Gädd-Jan. När hade jag släppt väggen? La armbågarna mot mina knän, imiterade honom. 
Kände mig säker då, när mina egna rörelser utan varken eftertanke eller fördröjning efterliknade någon annans på pricken. När Pastorn reste sig upp i kyrkan och klämde i, sjöng lovsång, då följde hela församlingen omedelbart efter. När han satte sig igen gjorde alla andra det också. Att efterlikna Herran var en dygd och jag var en slav. En som efterliknade, och vi satt intill varandra på trappan till mitt hem och glodde ut över markerna, skogen. 
”Där borta, har du nåt intressant.” 
Han ritade upp en avlång, liggande form. Skogen som fond, ritade med cigaretten i luften och blickade bort mot något – kunde inte se vad det var. Eller, menade han den där samlingen av stenar?
Allt var förvirrande. Det gick inte att förstå vad han sa – till det var hans dialekt allt för grov. Det var omöjligt att förstå mina reaktioner, det var ingen idé att kontrollera mina rörelser. Satte min ena hand mot knät, den andra mot verandan, snett bakom mig. Och den handen vandrade allt närmare Gädd-Jan. Några fingrar sträckte sig bort från mig, mot honom. Han fyllde sig upprepade gånger med rök, blåste ut och satt med framåtlutad hållning. 
Vad ville han? 
Mitt ena finger nuddade tillslut tändaren som han lagt på verandan mellan oss. Svällde i bröstet, tittade absolut rakt fram. Såg röken från hans lungor fara i mitt synfält. Två fingrar klättrade över tändaren, la sig syndfullt över den repade plasten och förnam den hand som tidigare gripit om den, just där. 
Han vred sig åt andra hållet, bort förbi vägen, tittade åt skogen. Ritade åter igen med cigaretten i luften.
”Ibland kan man se en nergrävd bil jämt gnistra där borta”, sa han och fokuserade sin stämma – den fick en drömsk klang.
Mina fingrar passade på att lägga tändaren under sig. Förde den närmare – jag gömde den i min handflata. Nu var det jag som ägde. Höll på att välta åt sidan, rammad av något som liknade en svärm, den pressade på. Liknade känslan av att härjas av minnen, som när omgivningen blev till en ogenomtränglig gröt, men jag kastades inte tillbaka i tiden. Omvärlden förvandlades inte till en kyrka. Tittade mot Gädd-Jan, hans gestalt var den samma: han var varken mer eller mindre kristuslik. 
”Vad sa du”, frågade jag mest för att kontrollera. 
”Begriper du inte värmländska?”, svarade han, och jag kunde på så vis konstatera att hans likheter med Kristus bar en annan prägel än kattens. Gädd-Jan förblev vad han var, oavsett mina känslostormar. Där katten var instabil – han kunde förvandlas till Jesus lite när som – där var Gädd-Jan en konstant. 
Han satte cigaretten till munnen igen, blottade en liten bit av fuktig slemhinna, insida av läpp. La märke till en glugg även i den undre tandraden. Fuktade filtret och drog i sig rök, betraktade mig, sådär som han tidigare betraktat mig. Han verkade inte ha problem med att se vem jag var. Ruskades om, harven som bearbetade jordlagren i mitt inre, la allt i ytterligare en annan ordning. 
Jag tog tag, allt hårdare om tändaren. Tittade bort.
Jag hade inte bett om detta. Att få min värld omdanad genom ett möte. Lika lite som jag i min ungdom hade bett om att frälsas från ondo. Lika lite som min vilsna ande en gång före min födelse hade bett om att bli tilldelad en kropp. Jag ville inte ha en bortsprungen själ som riktade in sig emot andra människor i hunger. Ändå var det precis så det låg till. 
Han reste sig, jag följde tvångsmässigt hans exempel. Men jag ägde en tändare. En jag grep om hårt. 
”Tack för pratstunden. Vi hörs”, sa han. 
Såg efter Gädd-Jan, hans längd, hans feta hårtestar över kalare, blanka skallpartier. Släpiga steg över gräset – satte mina båda händer emot varandra och pressade hårt om tändaren. Han gick ut i vägens grus, sträckte upp handen i en hälsningsrörelse. Tvångsmässigt besvarade jag med likartad, speglad rörelse och jag ägde en tändare. 
En röd tändare som gav mig tillträde till en ny värld. 
En värld av tagande och givande. En möjlighet att stöta på honom av en slump och tillsynes ge. Här har du tändaren som du glömde, och som tack skulle han då och då kunna sätta sig här, på min trappa och röka en cigarett. Och, se mig, den jag var, se min själ som slitit sig loss från sina fästen och motvilligt hungrade efter gemenskap. 

Katten kom gående från skogen men nu såg jag bara hans ovårdade och sönderklösta aspekter. 
”Är det säkert här nu, för en enkel katt som jag?”, frågade han. 
”Det beror på.”
Han hoppade upp och satte sig där Gädd-Jan just suttit, tittade bort mot skogen, passade in framtassarna så att klorna med exakthet radades upp kant i kant mot trappsteget. 
”Har jag gjort något fel?”, frågade han, tittade alldeles rakt fram.

 
Men nu behöver jag ju inte tänka mera på det där, varken på huset eller katten. Det som varit: har passerat och nu finns det bara ett nu, jag vet inte hur länge, men jag känner det – nuet. Och verkligheten som ligger sinnligt blottlagd där inuti ögonblicket.
Släpper ratten med ena handen för att lägga i femte växeln och drar in bilens lukt av någon annans hud, smuts av någons händer som påminner om en offentlig lokal en kall dag där många människor under kort tid passerat. Handen närmar sig växelspaken. Ska lägga den där och dra den enligt den ritning som är etsad där i vitt. Först utåt till höger, sedan uppåt. 
Och jag tänker på alla de ögon som läst en liknande instruktion och inser att jag faller in i ett led, att jag är – genom att ta del av samma vita etsning mot den svarta toppen av en växelspak i en Volvo – ja, att jag är en del av något större. 
Vad mer kan jag göra som är en del av verkligheten, nu när jag äntligen har landat med båda fötterna i samma värld som alla andra? Köpa någon inredningsdetalj som snabbt förlorar sin aktualitet på Ikea? Registrera mig på dating-sida på nätet? Uppsöka en vårdcentral och be om att få tala med en kurator om mina erfarenheter?
Men jag får inte växelspaken att hamna i rätt spår – ler åt det. 
För varför ska jag egentligen ha bråttom? Det här ögonblicket är det vackraste jag upplevt hittills i mitt liv. Jag ser allt, känner precis hur det är att leva utan att ifrågasätta mina sinnen. Fipplar tillbaka växelspaken till den fjärde växeln och det blommar ut, en stegrande lycka över att se ut över fälten. Hur allt rör sig i en samklang. Ja, jag är en del av verkligheten precis som allt och alla andra. Jag tror inte på någon Gud.
Lägger tillbaka handen på ratten och låter motorn gå ner i varv, en lägre hastighet är också en hastighet. Eller en riktning mot ett annat, mera vanligt hem. Ett med varmvatten i en kran, en riktig säng. Drar ett djupt andetag och tycker att jag sväller, tar plats. 
Tänker på avståndet mellan förarsätet och ratten, pedalerna, och tänker på den man som satt här innan mig. Han med den stora magen och de långa tunna benen, hur han rörde sig med en självklar bredd mellan knäna. Hur allt i bilen är anpassat efter honom och inte efter mig. Får lov att sträcka ut ena benet för att nå fram till gaspedalen och tycker att den stickande känslan som uppstår när blodet rusar fram till ett muskelfäste på framsidan av mitt knä, när jag sträcker ut, liknar den värme som uppstår när någon råkar nudda ens ena arm i en kö till en kassa. Rusningen i kroppen som uppstår då. 
Lukten av stugans kök sveper förbi, ett minne jag vill pressa tillbaka. Vill ju vara här, i bilen, på väg mot något annat än allt det där. Inte minnas det jag lämnat bakom mig.
Vimsiga minnen av köket, huset, katten som sitter på trappan just intill mig. 


 
## Kapitel 10
I bara kattens sätt att befinna sig bredvid mig uppfattade jag en bön om att jag skulle smickra hans ego. Fick för mig att ändå stryka handen över hans päls men inte som tidigare. Just som han la sig på sidan för att förmå mig till att klia magen reste jag mig tvärt upp och vände in, stod inte ut. Vände mig bort med en kväljning, ett behov av att tvätta mina händer. Gick in i stugan och stängde dörren bakom mig. 
Väl i köket gick jag runt, frustade, försökte hitta ett sätt att navigera i det som just inträffat. Gädd-Jan hade suttit bredvid mig på trappan. Han hade dessförinnan traskat in i mitt kök i ett av mina svagaste ögonblick. Minnet av mig själv med kniven i handen gjorde att det smakade järn i munnen, ville sparka sönder något i mitt hem, agera ut. Var det skam? Stolarna stod ännu kvar på rad men minnena av kyrkan triggades inte längre. Sjönk ner på golvet och blev stående på knä, lutade till och med armbågarna mot en stolsits och knäppte händerna som i bön. Blundade, försökte samla intrycken till en hanterlig helhet, en bild jag kunde acceptera: Jag, Sektdesertören Siri, som levde i den hemvist jag kämpat mig till genom idog kamp mot kaos och katten som den naturliga mittpunkten i mitt sociala liv.
Men de bilder som utspelade sig likt teaterpjäser i sinnet bakom mina ögonlock kretsade kring Gädd-Jan: Såg mig själv, klädd i nya kläder, friserad och med rosiga kinder. Vid en väg där Gädd-Jan kom gående, hur vi hälsade. Jag plockade några örter och hade en betydande, distinkt identitet. La en Johannesört tillrätta i en bukett, sa något om att örten kunde göra underverk, och Gädd-Jan nickade. Vi hade kontakt. 
Nej. Skakade på huvudet för att få bort visionen av mig själv som en social varelse med betydelse. Tittade mig omkring i köket, läste på väggen. Äta havregryn, Hålla käft, Morgongymnastik, men orden tycktes ha förlorat sin kraft. Dessa i kol skissade löften till mig själv, de som väglett mig till den punkt där jag nu befann mig. Varför kunde inte de där orden uppbåda krafter inom mig som tidigare? Reste mig upp och gick fram till väggen. Rörde vid kolet, granskade sedan min fingertopp, det svarta. 
I det samma hörde jag kattens steg i hallen. 
”Så du tar dig in och ut ur huset som du vill”, sa jag utan att vända mig emot honom. Stirrade på mina fingrar, rörde vid kolet igen och blev ännu mera sotad samtidigt som mina egenförfattade budord om Havregryn och annat blev allt mer otydliga. Katten svarade inte. 
La hela höger handflata mot väggen och kände, som så många gånger, hur tapetens buktningar, friktionen mellan min hud och fuktskadorna – kände åter hur något slogs an i mitt väsen. Jaget som en akustisk möjlighet, huset som klang, jaget och huset i möjlig samklang. Fattades det ändå inte något? Fanns här ofullständigheter? I vänster handflata, den som blivit svettig, förvarade jag ännu tändaren. 
”Nu igen…”, sa katten på en utandning. 
”Nej, inte så – jag är inte kastad tillbaka i tiden, du är inte förvandlad till Jesus”, svarade jag. ”Detta rör sig om något annat, något oklart, något tomt och ödsligt.”
Jag vände mig emot honom och granskade. 
”Du är dig inte lik”, konstaterade jag och avsåg hans uppenbara luggslitenhet, det stridsskadade, vildkatten inom honom. 
”Så jag är lite lik Jesus ändå?”, frågad han, och ställde sig i en underlig pose med ena framtassen i vädret, huvudet vridet i en halvprofil och svansen i en onaturlig vinkel som om han ville förföra någon. 
Jag svarade inte. Mest för att orden inte kom, för att de inte ramlade ur mig i riktning mot katten så som de tidigare gjort. Istället gick jag mot spisen, satte mig på huk framför den och började dra stickor och näver från de vedpinnar som låg där och väntade på ytterligare en av sina många metamorfoser: först från frö till träd till ved och nu var det dags för veden att bli eld, värme och aska. Men i själva verket genomförde jag dessa handlingar för att slippa interagera med katten, men framför allt för att få en möjlighet att använda tändaren. Mina tankar for iväg. 
Sinnesteatern – hur jag interagerade med Gädd-Jan. Såg en spelad film för mitt inre hur vi stod i samspråk vid vägen, jag hade identitet, Gädd-Jan såg vem jag var. Så, vad betydde detta? Att jag minsann kunde agera socialt utan att först fråga Pastorn eller någon annan om vad som var det rätta att tänka och säga?
Tände en flaga av näver med lågan som pös vätskande och syndaktigt ur tändaren. Elden som tog fart och levde upp i spisen och fick askan från tidigare eldar att dansa runt i skorstensdraget. Satte mig på rumpan och tittade in i elden, höll armarna om knäna, höll tändaren i ena handen. 
”En skopa torrfoder för dina tankar”, sa katten någon meter ifrån mig. Jag ryckte till, hade inte märkt att han smugit sig dit, att han var så nära. 
”Du har inget torrfoder, förresten föredrar jag havregryn”, sa jag med avvärjande röst. Ville inte bli störd, ville återvända till tankarna och scenen där jag står vid sidan av vägen med blommor i ena handen, sinnesteatern där jag hade kontakt med omvärlden i allmänhet, Gädd-Jan i synnerhet. 
”Hallå”, sa katten och hoppade fram, la ena tassen på mitt ben som om han försökte väcka upp mig. 
”Låt bli, jag har sinnesteater”, sa jag och viftade bort hans lilla tass. Önskade att han skulle försvinna, att hans kropp skulle upplösas på det där sättet som jag själv med jämna mellanrum önskade bli upplöst. Just nu existerade jag med en sån enkelhet, i alla fall i min inbillningsvärld. Han backade, satte sig. Och just där, i det sätt på vilket hans maskätna kropp satte sig tillrätta en bit ifrån mig, hur han glodde på mig som ett sviket barn – i just den blicken gick det inte annat än att mjukna inför honom. 
Jag sträckte ut ena handen, tänkte röra vid honom men visste inte längre hur. 
”Din manipulativa hårboll”, sa jag med tillkämpad ömhet. 
”Vill du att jag ska flytta upp på vinden nu?”, sa han.
”Nej din tok, jag vill att du understödjer mig i min nyorientering, dumsnut”
”Sen när har du en nyorientering?”, frågade han med brusten röst. 
Jag svarade inte, vi var tysta och lyssnade till brasan som sprakade. 
Men snart reste jag mig upp och gick fram till väggen där mina budord stod uppskrivna. Pekade på det första, det tydligast skrivna, Hålla käft. 
”Så, du håller käft?”, frågade katten, och jag kände hur svårt det var att hålla fast vid bilden av honom. Hur min blick istället letade sig mot fönstret. Tänk om Gädd-Jan skulle komma tillbaka och leta efter sin tändare?   Och sen, en hastig spegelglans i fönsterglaset där jag såg mig själv stå vid den fuktskadade väggen med ena armen sträckt mot de i kol skissade budorden.    Vi satte oss och glodde in i elden igen. Sedan, gick omkring i köket, cirklade runt varandra. Katten och jag. Försökte nog båda omfatta det nya, förhålla oss, var och en för sig. 
Min sinnesteater fortskred. Om och om igen spelades det upp för mitt inre hur Gädd-Jan hälsade, hur vi hade kontakt, till vilken grad jag existerade och var utrustad med diverse, allt mer spektakulära egenskaper. Spelade upp scenen igen. Igen och igen med mycket få variationer. Började tro på den – sinnesteatern var rimligare än verkligheten. 
Katten satte sig på golvet framför mig, ruskade på sig, lämnade ifrån sig ett läte jag inte kunde tolka. Störde det som pågick, avbröt den rimligare verkligheten och gjorde mig uppmärksam på honom, hans jagsvaghet och krävande manér.  
”Vad är det med dig?”, frågade jag. 
”Måste gå ut, pallar inte det här traskandet mellan dessa väggar”, han lyfte framtassarna mot taket och gjorde en grimas där ögonen vände sig inåt ”kan inte understödja dig i din nyorientering mera just nu, måste få tänka”, sa han, vände sig bort innan han uttalat meningen klart. Redan på väg ut från köket. 
Antog att han som brukligt försökte förmå mig att hindra honom, att hela uppträdet var en manipuleringsakt. Agerade, för att åter igen få åtnjuta min själs fulla uppmärksamhet, riktad omedelbart emot honom och huset, samt kampen mot kaoset. Så att allt skulle bli så som tidigare.
”Ja, gå du bara”, sa jag och kände en befrielse när han slank ut genom dörren och försvann. Eller, försvann han verkligen? Tittade hastigt ut genom fönstret men såg honom inte traska bort sådär som han brukade när han gav sig iväg indignerat. Samtidigt hörde jag steg i en trapp.
”Katt, är du kvar?”, ropade jag och hörde hur det vassa, kantstötta åter var tillbaka i min röst. Rösten, som annars varit behaglig och släpig sedan Gädd-Jan besökte mig. 
Fick inget svar, men hörde ändå hur något rumsterade i huset. Hade inte katten nämnt något om en vind? 
Tankarna stannade till, det blev tyst, ödsligt, när varken sinnesteatern om Gädd-Jan eller relationen till katten upptog all min kraft. En vind. 
Tog tag i köksbänken. En vind. Andades, jo, katten hade tidigare talat om en vind. Smakade stress, svalde bort men det fastnade – den vanliga härskna smaken satte sig som ett lock i halsen. Hävde mig mot vattenhinken och skopan av ljusblå plast, sög i mig. Vattnet smakade syrligt, främmande. 
Ytterligare en våning, en dimension av denna min hemvist. Och inte vid ett enda tillfälle hade det slagit mig att ens glänta på dörren, titta efter. Ropa upp ett Hallå, riktat mot den trappa som väl, troligen, sträckte ut sig, där. Bakom dörren. Lutade mig över rostfria bänken, lät det svindla, röra sig – verkligheten, eller det som jag utgick ifrån kunde betraktas som en verklighet, betedde sig som en yta utan avgjord densitet. Vad mer, i detta mitt liv, i denna min verklighet – hade jag spontant avstått från att ta del av? 
Om det nu föll sig så självklart att inte öppna dörrar, titta efter. Vad kunde världen bestå av mer som jag inte kände till? 
 
## Kapitel 11
Hur kom det sig? Sedan natten då jag flyttade in hade jag enbart uppehållit mig i köket. Trots att jag, varje gång jag passerade hallen måste ha sett att där fanns ytterligare två dörrar. Hur kom det sig att jag begränsade mig så? Att jag såg men valde att inte ta till mig. 
Släppte köksbänken, gick mot hallen. Ett motstånd från kroppens innersta som ville rycka mig tillbaka mot det välbekanta. Manade ändå vidare, strävade emot. 
Hade inte ens känt den minsta nyfikenhet. Och, om nu detta ointresse för annat än den högst begränsade världen som utgjordes av mitt kök, ja om detta snäva sätt att granska den omedelbara omgivningen speglade mitt själstillstånd – vad var då min själ och var befann den sig? 
Gick mot dörren. 
Tänkte mycket sällan på ögonblicket då jag lämnade kyrkan, men nu kom minnet tillbaka. Såg det framför mig, liknade något ur en tecknad serie, konturer och onaturligt klara färger. Hade inte planerat längre än att svänga till höger i den stora korsningen, längre än så gick inte att föreställa sig. För, längre än så sträckte sig inte min värld. Men, hade verkligen min värld expanderat nu? Eller hade jag bara förflyttat mig? Var min värld i själva verket lika begränsad som tidigare då jag levde i församlingen, bara det att mitt liv nu utspelade sig på en annan plats? 
Allt för mycket bråte låg på hallgolvet för att kunna dra upp den tillräckligt. Böjde mig ner, skulle fösa undan. Och det var först då jag insåg att min hand ännu höll kvar i tändaren. Tittade på den. Röd, repig plast. Det bar mig emot att veckla ut min hand och sluta gripa hårt, svettigt om föremålet. 
Varför var det så svårt att bredda sin värld? 
Bestämde mig. Behövde expandera, låta världen bli större. Stoppade tändaren i fickan. 

Sågspån, något som liknade en säck av gute och ett stort antal svårplacerade plastföremål låg i vägen – föste bort bråten med ena foten varpå en fläckig korkmatta blottades därunder. Ryckte i handtaget och fick upp dörren och en kall och bitter lukt strömmade emot mig. Fyllde mina lungor. 
Bakom dörren fanns en smal och brant trappa som ledde upp. Stirrade. Gränsen för vad som var jag och vad som var omgivning blev oklar. Tog ändå några steg, luften var full av partiklar, spån, ett pulver som rasade, yrde. Lukt av djur som gjort ifrån sig. Trappan omslöts av väggar, plankor av ohyvlat trä, la mina fingrar där, en ny typ av strävhet under mina fingrar. 
”Hallå, Katt, är du här?”  Min röst, precis som alla andra aspekter av min person, sögs upp av det som låg framför mig. Det udda, luktande och kalla. Här fanns ingen akustik, här röde sig inte luften eller vibrerade, inget klingade. Svalde, klev upp för några trappsteg.
”Hallå”, ropade jag igen men inget hördes. 
Fortsatte upp, höll tag i väggar som kärvade och tittade mig omkring utan att egentligen se. Rann en smärta genom bröstet, ryckte i muskler som ville gå tillbaka. Ner igen, till det bekanta, kökets buckliga väggar. Tog ändå det sista trappsteget, ställde mig med båda fötterna på kanten. Stirrade rakt ut i en surrande tillvaro, yrde av bitter lukt, surkall vind – en värld som skallrade av förtvivlan.   
Själen drog i sin sele, sega muskler ville få mig att ge upp. Slog igen min blick, mindes hur jag hade gått på trottoaren utanför kyrkan. Natten då jag lämnade allt. Ett påtagligt minne som spelades upp under mina slutna ögonlock. Samma trötthet, samma omöjliga smärta i benen då som nu. Minnet tog fart i bröstet, slog ut, pulserade genom kroppen – det vore bäst att lösas upp. Att landa här, låta det som yrde i luften svälja in mig, bli till ett med obehaget och försvinna, begravas. Ändå slog jag upp ögonen och stirrade hårt, rakt fram. Inte skulle jag dö, hade ju kommit såhär långt. Om jag föll nu hade all denna kamp varit förgäves, lyfte benet trots smärtan och tog ett steg till, ytterligare ett. Satte ner mina fötter på de glesa plankorna som utgjorde vindens golv. 
Ögonen vande sig, såg mig omkring. Snedtaket var fodrat av smala, tunna trälappar som spikats i lager ovanpå varandra. Tusentals spikspetsar stack ner, alla knotiga av rost. Sträckte ut ena, darrande handen och rörde vid innertaket, vid en av de små träspånlappar som utgjorde husets lock. Materialet kändes kärvt, dammigt. Taket sviktade och buktade sig, just så som verkligheten ibland betedde sig – drog sig undan, rörde sig som ett skynke. Petade med ett finger, varpå en vågrörelse spred sig över takets spända hinna. Det rasade ett starkt luktade pulver, ryckte tillbaka handen. Den träbit jag rört vid löstes upp, föll isär som ett damm.
Följde med blicken, hur ett pulver dansade genom luften och landade på golvet, föll isär i ett moln av grönaktigt mjöl. Löstes upp i allt det övriga. Såg ner, mot golvets glesa plankor, mellan dem syntes sågspån som mörknat av fukt eller avföring från något djur som levat eller dött där.
Jag drog efter andan, det bittra pulvret som fyllde luften la sig på tungan och drog åt sig av den friska fuktigheten i munhålan. 
Stod fullständigt stilla. Var detta, mitt hem, så skört? Kunde allt falla vid minsta rörelse, var det så poröst att det kunde förvandas till ett damm?

Katten kom, gick på en grov och mörk planka, rörde sig obesvärat över det bristfälliga golvet. Ställde sig någon meter ifrån mig, tittade emot mig som om jag vore en främmande varelse. 
”Så, du har vågat dig hit upp, till oss ofrälse nu?”, sa han
”Vad menar du?” 
”Det här är vinden som Gud glömde”, sa katten och satte sig. ”Här uppe råder ett kaos som du aldrig kommer kunna påverka. Ingen ättika i världen rår på det här”, fortsatte han och visade med ena tassen. Svepte med den i en rörelse som skulle dra min blick emot alla de mörka skrymslen som utgjorde vinden. Han vinglade, höll på att välta men lyckades korrigera sin kropp, satte ner tassen igen.
Hade katten känt till detta hela tiden? Att mina strävanden i köket, min kamp – att jag hittills bara hanterat en fullständigt marginell del av det verkliga kaoset. Och att detta oheliga och väsensfrämmande för alltid låg bortom min förmåga att skura. Ville skrika åt honom men rösten gjorde ont, det bittra pulvret stelnade allt mer i mina lungor, allt var en oöverstiglig ansträngning.
Såg hur något flög, ut från skuggorna, flög lågt. Passerade mig strax ovanför mitt huvud. Vred nacken, följde djuret med blicken. Jag lyfte handen, skyddade ögonen från det bittra som sved allt mer i hud och ögon. Anade ändå hur djuret parerade för de grova stockarna som utgjorde basen i takstolarna. Vingar drev upp dammet, fick det att virvla, cirkulera i piruetter. Hörde också ett ljud, en klang, såg hur luften vibrerade som av ett ackord. Och överallt hördes rassel, det riktigt skallrade, av drösvis med skalbaggar och hårda insekter som drev runt i flockar. 
Ju fler detaljer jag la märke till desto mer spetsade mina sinnen in sig på allt det svindlande, såg lysande ögon i mörkret. Hörde de övriga djuren allt tydligare, små gnyende skrik, kanske från en fågel som höll på att dö. Ett hackande läte av en insekt, en spindel som holkade ur en förlorad kropp, ett tort kadaver, gröpte fram utrymmen ur ett gammalt byte, där den kunde lägga ner sin vita påse av ägg. 
Ackordet blev tydligare, återigen var det basuner som ljöd från himlen. 
”Katten, vi måste gå ner härifrån”, sa jag med resterna av min röst. ”Detta kan inte vara en del av min verklighet.” 
Det bittra dammet hade bildat en kaka i min mun och gjorde det närmast omöjligt att artikulera. Tog tag i en takstol som stöd för att inte falla, det kröp utefter mina ben, djur som beträdde, kände hur de inte tillhörde mig – benen stod inte längre under min kontroll. Jag kunde inte bestämma att det var dags att gå. Stämbanden ilade, ville skrika med här fanns ingen akustik som tillät. Ingen luft, inget utrymme för andra vibrationer och toner än basunerna som ljöd, allt starkare. 
Katten, som inte svarade, trädde åtminstone fram, gick nära. Såg mina svettningar och det blodfattiga i mitt ansikte. Jag kunde inget göra, här var jag en slav under vindens lagar. Han ställde sig bakom mig, föste mig framåt genom att peta på min ena vadmuskel med höger framtass. Han förmådde mig att gå, och mina steg svaldes in i vindens overklighet när jag balanserade ut på golvet, där gliporna var bredare än plankorna. Vad skulle hända med mig här? Befann jag mig i ett helvete, var detta straffet för att jag lämnat Pastorn, församlingen, Gud? 
Ögonen var nu vana vid mörkret, jag kunde men ville inte se. Satte min ena hand för ögonen. Djuret, som var en svart fågel, flög ännu mellan takstolarna, skrek och flaxade obehärskat, aggressivt. Vingslagen komma allt närmare, den tycktes ta sikte på mig, kände fjädrarna slå emot min arm. Jag ville gapa, skrika rakt ut, men istället fick jag stänga munnen hårt, svälja och svälja för att fukta stämbanden. Fukta luftstrupen för att kunna andas. Det beska pulvret som låg stelnat i munnen – sprack. En smak briserade, medicinsk bitterhet, och smaken väckte helt kort upp ett minne, det blixtrade till. Medicin som jag skulle svälja men som jag inte förmådde få ner. Hur jag tuggade tills den bittra smaken fick mig att kräkas i handfatet hos doktorn. Piller inför inseminationen, eller Bön om familj, som Pastorn kallade det. För en kristen behövde ingen annan hjälp en Kristus. Egentligen. Ändå skickade han mig till läkare, ändå stack han sprutor fulla med hormoner i min buk, tittade på mig tills jag svalde medicinen som skulle hjälpa Herran på traven. 
Fågeln satte sina vassa klor i min hand, den jag höll för ögonen. Tvingade mig på så sätt att se, behövde vifta häftigt med båda armarna. Fäktades för mitt liv. Slog omkring mig, träffade den svarta, fjäderbeklädda buken med ena knytnäven och fick den att vika av, bort från mig, med ett skrik som löstes upp i klangerna från basunerna som ljöd allt starkare, ja, nästan öronbedövande. 
Ville vråla, lyfta det bittra och hårda från mina stämband och få ur mig, markera mot omgivningen. Att så här ska det inte vara. Men här kapslades den typen av utbrott in och förnekades. Musklerna hade aldrig varit svagare, händerna aldrig skakat så. Hulkade, magen drogs ihop av allt, av skräcken. Av minnet från medicinen jag inte kunde svälja, allt det bittra i luften. Ljudet som ven, basunerna som ljöd, vingarna från fågeln som fladdrade i luften. 
Jag vred mig, försökte orientera mig, ville se katten. Istället såg jag fågeln, hur den flög desorienterat. Den dunsade in i en av takstolarna, rumlade runt i luften.
Och sedan – den tycktes ta sats och flög av all sin kraft rakt upp. Rakt in i taket. Träffade de tunna trälapparna med sin hårda näbb. Spåntaket ryckte till av smällen, svajade i en vågrörelse som drev fram och åter över taket. Fågeln skrek, försökte få liv i sina vingar men störtade ner mot golvet. 
Fågelkroppen dunsade ner, blev liggande i en onaturlig vinkel. Den följdes av damm, uppluckrade spikar, spån och flisor. Såg vingarna rycka, ögonen stirra – det var en kråka. Och just innan den stelnade och förlorade livet, träffades den av en stråle dagsljus. Såg upp, det hade blivit ett hål i taket. Det sista den gjorde i livet var att öppna upp en kanal mot himlen.  
Basunernas klang ebbade ut, tystnade, drog vidare. 
”Katt, vi måste gå härifrån”, sa jag. 

 
## Kapitel 12 
Svalde bort ytterligare bitterhet. Undrade vad det kunde vara som jag fått i mig, vad bestod detta damm av, som kunde lamslå min förmåga att skrika så till den grad. 
”Vad ska vi gå till?”, frågade katten med hård röst bakom mig. Vände mig om, ville se honom, det bekanta som han ändå stod för. 
Ögon sökte konturerna efter en katt, söte utefter golvet. Redan innan jag lyfte blicken knöt sig kroppen i en hård kramp, som om jag redan visste vad som väntade mig. 
”Vad tror du kommer hända, egentligen?”, sa han.
Rakt framför mig, i det lilla ljus som rann genom dammet från hålet i taket, såg jag en spegel. Den satt uppspikad på en timmerstock, en del av huskonstruktionen som tycktes gå att lita på. Testade att ta ett steg närmare. Det smärtade, ändå tog jag ett steg till. En reflektionsyta, en spegling, det var länge sedan. Ställde mig framför den, så rak i ryggen som jag förmådde. Och, för några ögonblick rensades luften upp, lite frisk luft från hålet i taket rann ner över min kropp. Och jag såg mig själv tydligt. 
Lederna mjuknade, jag kunde röra armarna. Lyfte ena handen, la en hårslinga bakom ena örat som om jag brydde mig om min frisyr mitt i allt det som skrämde.
Rörde på fötterna, konstaterade att jag hade känsel, sinnen i behåll. 
”Vad ser du?”, frågade katten. 
Och då la jag märke till min bleka hy, det fetstripiga håret, den framåtlutade, skräckslagna hållningen. Stelnade till och stirrade, slog igen ögonen, det var svårt att se. Att möta denna människa, som jag blivit. 
I sinnesteatern, då jag mötte Gädd-Jan, där var jag uppsträckt, hade rosiga kinder och en blick som levde. Och när jag besvarade hans hälsning hade jag ett rörelsemönster som kunde uppfattas som fritt, ledigt ja, nästan som en dans. 
”Tror du Gädd-Jan och alla andra i byn kommer bli dina nya vänner?” Rösten var både hård och övertygande. 
Öppnade åter igen ögonen och stirrade in i spegeln, granskade den bild som vecklade ut sig där. En smal, eländig kvinna som utstrålade rädsla, något uppenbart underutvecklat över hela gestalten. Kvinnan som var jag. 
”Jag trodde inte det syntes så tydligt…”, sa jag, kände med ena handen över ansiktet. 
Det vände sig i magen, krampade. Som att själva spegelbilden skrapade bort mina illusioner. En skalpell som krafsade där inuti, gav tusan i hur jag upplevde saken, bara utförde den nödvändiga operationen. 
”Det kvittar hur mycket jag än syndar, eller hur?”, frågade jag, utan att förvänta mig ett svar. En nedtryckt, outvecklad uppsyn. Det stod sekt-desertör i pannan på mig, det var tatuerat och skulle aldrig gå att få bort. 
”Varför ville du visa mig detta?” Min röst brast, vände mig mot katten och ville nog ha ett svar. För, vad hade jag egentligen gjort honom?  
Men någon katt syntes inte till. Letade med blicken, omgivningen var mera grå än svart nu, ingen katt. Bara djur som gav ifrån sig läten, smuts som ångade, mögelsporer som drev runt som huliganer bland materian. Materialet som var mitt hem, den plats i världen som jag trodde skyddade mig, den plats som skulle ersätta flygeln. 
 Mina ögon fastnade på något som jag först trodde var katten, en känsla av invandhet hann sprida sig innan jag förstod att det var ett dött djur av okänt slag. Nej, den var mer än död. En mumie som satt uppspikat på en takstol, benen stod rakt ut, ansiktet var fast i ett skräckslaget uttryck. 
Jag tog ett steg tillbaka och slutade andas, satte händerna för ansiktet och försökte få bilden av den mumifierade varelsen ur mitt medvetande. Men när jag blundade utspelades än värre saker än så, sinnesteatern levde ännu sitt stilla liv, bakom mina slutna ögonlock. En kontrast till denna onda spegling, denna fördömda vind. 
I min sinnesteater stod jag med rosiga kinderna, frisk i hyn, vid en väg där Gädd-Jan kom gående. Och den bilden var falsk och gjorde allt ondare. 
Ett djur, kanske en fladdermus fick mig åter att öppna ögonen då den flög så nära mig att det fläktade i håret, det hår som var flottigt och stripigt i spegeln men som var glansigt och välfriserat i min inre värld.
Min blick nålades fast vid det mumifierade djuret, kunde inte slita mig, och hade den inte rört sig sedan jag sist såg den? Hörde ljud av fötter bakom mig, vände mig om. Och för några ögonblick stod det klart för mig vad jag allra högst önskade. 
Önskade att det var Pastorn som kom gående över de glesa och ohyvlade golvplankorna, att han kom emot mig med sin dömande blick. Att han skulle ta tag i mig och leda mig härifrån, leda in mig till församlingen och genomföra riter, nästan vilka som helst. Ge mig mediciner och be mig svälja. Tala i tungor med händerna hårt pressade mot mitt huvud, ge mig något surt och obehagligt att dricka ur nattvardskalken, lägga ett torrt oblat på min tunga, döpa mig i anden, döpa mig i vatten, tvinga mig ner på knä i hård och spänd bön, timme efter timme, tvinga mig att sona min synd. 
I detta skal som blivit kvar sedan jag lämnade församlingen fanns bara ekon av den typen av riter kvar. Det var inte vanor, rutiner eller något jag valde – det var permanenta etsningar. Det såg jag tydligt i spegelbilden. 
Men Pastorn var inte där. Ändå hördes stegen. Vände mig om, gång på gång och sökte med blicken i det grå diset. Fick allt svårare att urskilja vad som var vad, varifrån jag hade kommit, i vilken riktning det mumifierade djuret befann sig, likaså vartåt jag skulle vända mig för att undvika spegeln. Snurrade runt tills jag snubblade och föll. 
”Katt, var är du?” Men något svar kom inte. Jag var ensam i detta, och kroppen låg som fastklistrad i en rymd av ovisshet. Ilade av skräck, fasan som höll mig fast, tryckte sig mot mig. Så som taket över mig föll ner som ett damm. I varje sekund pågick förfallet, partiklar rasade i tur och ordning, lager för lager av trä, cell för cell i en torr förmultning. 
Ett regn av bittert damm som la sig i ett allt tjockare, allt stelare lager över min fasa och min kropp. 
Det enda jag hade var detta porösa hus. 
Kämpade för att vrida mig lös ur greppet, hur det stela skal som snart skulle paralysera mig fullständigt. Och när jag vred huvudet mötte jag blicken, det mumifierade djurets ögon, de vita, stirrande kulorna i det i övrigt grå. 
Slöt ögonen, vände mig inåt.  Vaknade ovilligt av en sträv känsla mot min hud, något djur som rörde vid min arm. Slöt ögonen hårdare för att återgå till det uppgivna – tillståndet bortom spegling och bortom sinnesteater. Men så var den där igen, en sträv tass. Tryckte mot skinnet. 
”Vakna, Siri”
Katten gav sig inte. Tryckte, fällde till och med fram sina klor och rispade, väckte mig åter och åter. Sa irriterande saker, anmärkte på det ena och det andra, påminde om det larviga i att skriva upp ord som Havregryn och Morgongymnastik med en bit kol på en vägg.
Härmade mig: Och hur ska vi adressera kadavret, sa han i larvigt tonfall. 
Fick mig tillslut upp på fötter, och väl där, upprätt, fick jag för mig att återuppta mitt liv.
”Vi måste gå härifrån”, sa jag till katten, utan att veta i vilken riktning vi borde röra oss. 
”Ska bara plocka ner den här”, sa jag, och gick mot spegeln, spände mig, lät det bulta och leva inuti.   
Jag tittar in i backspegeln och ser mitt eget ansikte, huden som blossar. Ögonbrynen som är ljusa och vars form försvinner ut mot tinningen och ögonen som är blå. Men måste släppa mig själv med blicken för att ta in världen, verkligheten och vägen. 
Sänker hastigheten lite till för det ger mig en känsla av att jag drar ut på tiden. Att jag suger musten av de ögonblick som är mina här på jorden. Saktar ner tills jag nästan står stilla och jag kör av mot sidan av vägen – jag kan inte låta bli. Trycker ner bromsen helt och märker hur hjärtat slår, hårt och tätt. Lägger min hand mot bröstet, det hickar och rör sig inuti. 
Suckar och ler. Sträcker ner handen under förarsätet och letar efter metallgrunkan där under som används för att anpassa sätet. Den är kall mot huden och får mig att tänka på en båge, en sådan som ska sänkas ner över knäna som en säkerhet i en vagn i en berg och dalbana på ett nöjesfält. 
Har sett sådant på avstånd, hur glada och anspända människor sätter sig tillrätta i en tvåsistsvagn, sänker bågens metall tills den klickar en sista gång innan de ser emot varandra och drar gapande upp axlarna i förväntan.  
Och nu existerar jag i en värld där sådant är möjligt. Kanske kan jag gå på nöjesfält någon dag, slå mig ner, spänna fast mig i en karusell och dras med. Runt och runt eller från hög höjd till djup dal. Sensationen det torde väcka i magen. 
Drar i bågen under sätet tills det knäpper och sätet åker så långt bakåt som det är möjligt. Ler, tänker på att det finns en yttre gräns för hur långt ett förarsäte kan kana. Lutar mig en aning bakåt innan jag drar mig själv framåt med hjälp av benen tills jag tycker att ergonomin blir den rätta, för just min kropp. 
Ja, kanske borde jag styra min färd mot ett sådant mål, ett nöjesfält, och kanske kunde jag smaka på sockervadd där. Ta reda på om det är så kladdigt mot läpparna och känslorna som jag alltid trott. 
Har mannen glömt kvar några slantar i bilen? Sträcker mig mot handskfacket, öppnar och söker med handen. Tränger tillbaka minnet av hur jag gav mig av den där natten, när jag gjorde just dessa rörelser och tog fram telefonen för att lyssna på radion. 
Radio, ler igen. Jag ska lyssna på radion i detta mitt nya liv och ta in vartenda ord som yttras, vetenskapsradions utsändningar som berättar om verkligheten, världen, människor som tar reda på hur det är och hur allt är funtat. En radio som inte rätt som det är tystnar och vars dioder inte plötsligt släcks. Som radion i köket. 

 
## Kapitel 13
Snubblade in i köket, spegeln i ena handen, tog tag i bänken just bredvid radion med den andra. Katten befann sig någonstans i min absoluta närhet, kände det tydligt men jag såg den inte. Ställde upp spegeln på bänken med händer som skakade. Lutade den mot väggen utan att betrakta min spegelbild. Det fick bli en annan gång, det första jag behövde var återhämtningen – det dåsiga, behövde drömma bort, skura rent bland tankarna och sortera in det jag just hade upplevt. Damp ner på min bädd, drog rocken över mig. 
Slöt ögonen hårt, sjönk omedelbart. 
Låg så, vet inte hur länge. Katten kom och gick i köket, ställde sig på mitt bröst och stirrade in i min bortsvävade själ. Någon gång reste jag mig, öppnade upp ett skåp och fick i mig en skopa havregryn. Men tankarna förmådde ännu inte omfamna allt som inträffat: Gädd-Jan, nyorienteringen, vinden. Orkade inte annat än att ligga i dvala och invänta något, jag vet inte vad. Ett ljus över mitt liv, min situation? Istället kom nätterna, sedan dagar av åska och regn, sedan ytterligare nätter. 
Vet inte hur beslutet växte fram, kanske var det så att jag processat mina erfarenheter till ett hanterligt format. Att alla drömmar ändå lyckats paketera, göra rimligt. Hur som helst, jag formulerade det, en dag – beslutet att ta tag i resten av mitt liv. Konstaterade sårigt att den grund jag trodde mig ha haft i huset inte var duglig. De väggar jag rört vid för att inte gå under, kunde rasa ihop. Det tak som skyddade mig från gudsblicken hade ett stort hål. Såg mig omkring i köket, insikten smärtade. En otäck deg som svällde i halsen, men den hindrade mig inte att möta verkligheten. 
Satte mig upp, hur skulle livet te sig nu? Vad skulle jag erfara under mina fingertoppar för att inte tappa bort mig? Om tapetens buktning och strävhet, själva de efterlämnade saltränderna av fuktskadorna, om inget sådant fungerade? 
 Reste jag mig helt och gick fram till bänken där spegeln stod. Tvekade framför den med slutna ögon. Ytan var så hård, återkastade en bild som var så skoningslöst sann. Ändå öppnade jag min blick och såg. 
Det feta håret, torra kinderna, blekheten – ja, huden var nästan grå. Och de halvslutna ögonen som tycktes slumra. Men, i kinden syntes ett mönster. En form. La mina fingrar där, rörde och försökte i minnet återkalla hur det kunde ha inträffat. Klappade över det rödaktiga, en svävande känsla i bröstet. Fingertopparna som fick en ny iver, och ögonen som drog ihop pupillerna av nyfikenhet. Och sen slog det mig. Märket hade en rektangulär form, liknade på pricken Gädd-Jans tändare. Den som han så passligt hade glömt kvar här under sitt besök. 
Gick mot mitt sovnäste, den grova rocken låg i en hög. Filtarna hade glidit isär och blottade halmen där under. Tillplattad och gles. På den trasa som jag använde till kudde låg tändaren på sned. Hade jag alltså legat på den, pressat min ena kind emot den? Haft den med mig som ett stycke tröst i drömmen? Böjde mig ner, tog upp den. Vred och vände, höll upp mot ljuset från fönstret. Framför ena ögat som en monokel, blundade med det andra. Tittade på den rödfärgade omgivningen genom plasten och tänkte på hur det religiösa, mjölkvita filtret skapade en grynig och tjock verklighet. Till skillnad mot detta, som gjorde världen varmare. 
Gädd-Jan. 
La tändaren i handen, kände på tyngden, bollade upp och ner. Tänkte på hur det kunde gå till. Hur spontant jag skulle kunna stöta på honom och bara nämna. Som av en händelse, skulle jag säga. Jag har tagit hand om tändaren som du glömde på trappan. Genast började jag dra i håret, lägga det bakom örat. Läpparnas kanter slipades mot tänderna i ett leende som både ville fram och borde pressas tillbaka till något allvarligt.  
Jag tog de få nödvändiga stegen mot hinken, fick upp vatten i skopan, blandade med ättika och ställde mig med en trasa framför spegeln. Skurade, först i grova drag, utan att titta in i glaset. Smutsen bildade ett grönt, kärvt kladd. Luktade bittert, dammigt. Upplevelserna på vinden revs upp. Fick det att svälla i lederna och den drömlika dvalan pressade på, fick stampa fötterna hårt i golvet för att inte åter dras ner i en akut och djup sömn. Men när jag torkat, fått bort det mesta – sirrade in i mitt eget ansikte och när jag såg mig själv i spegeln bröts den diffusa stämningen av. Trots att jag hade en insjunken, outvecklad uppsyn. Drog i håret, la det till rätta i en bena. 
”Katten, jag behöver göra mig fin, eller hur”, sa jag, men han var just då ute på något äventyr i skogen eller kanske på vinden. 

Öppnade skåpet där jag förvarade den blå tygkassen med pengarna. Rotade bland sedlar och mynt, vigvatten och helig olja. Noterade hur min kassa hade krympt i omfång, att mina tillgångar rann iväg på ett oförutsägbart sätt. Vad hade jag egentligen inhandlat? Ett hälsomagasin, skurtrasor och mat förutom stora mängder ättika. 
En vag stråle fäktade i magtrakten, vad skulle jag ta mig till när alla pengar var slut? Ytterligare en smärta höll på att ta plats, men jag slog snabbt och effektivt bort tanken, skakade på huvudet, fokuserade på annat. Tänkte istället, allt vad jag orkade, på min nyorientering: Vad behövde jag? En borste till håret, några bättre begagnade kläder. Smink, visst borde jag ha smink? En nyorientering mot andra människor, Gädd-Jan, som komplementär strategi till husets sträva tapeter. 
Grep bilnyckeln, gick ut ur huset och gav mig iväg till centrum. 

Återvände till stugan några timmar senare med friskt mod, flera kassar med all sköns saker jag behövde. Saker jag stulit, saker jag köpt för välsignade pengar ur den blå kassen. 
Det var eftermiddag, ljuset föll in genom fönstret. Ställde mig så rakt jag förmådde framför spegeln. Kunde se mitt ansikte, nu upplyst av naturligt ljus. Och jag tittade koncentrerat. Betraktade anletsdragen, ett efter ett. Sträckte mig efter hårborsten och testade att dra den genom mina tovor. Långsamt, letade inuti, om detta att ta hand om min lekamen kunde frambringa samma känslor som att utföra religiösa riter. 
Det kunde gott få ta tid, iordningställandet inför mitt kommande och högst spontana möte med Gädd-Jan. 
 
## Kapitel 14
Smackade med munnen för att jämna ut läppglansen, rättade till håret och tittade in i spegelglaset. Strök med fingrarna över ögonbrynen. 
”Så, nu tar jag och går iväg en stund”, sa jag till katten. Samtidigt som jag stod fastskruvad i underlaget och inte rörde mig i någon riktning alls.  
”Det menar du inte”, svarade katten lamt, han låg i sin bädd och visade magen, tittade inte ens åt mitt håll. 
”Det är sant, jag ska verkligen gå”, sa jag utan att röra mig mot dörren. 
”Ja ja”, sa katten och vände sig om på sidan, ovanligt tröga rörelser. Han andades tungt, långsamt – hörde ett beklagligt ljud, som om kattlungorna vore angripna. 
”Vad är fatt”, frågade jag, vred mig mot honom och försökte så gott jag förmådde att förstå situationen. 
”Det är ingenting”, svarade han, men rösten var grötig och sömnig. Höll han på att gå in i en dimma, hade han tagit ett gift, en bedövande drog? Något uppe på den ofrälse vinden som bitit honom? 
”Hallå, Katt, svara ordentligt”, sa jag och tog tre snabba steg mot hans hörn av köket, ännu längre bort från dörren, hukade mig och granskade. 
Han rörde sig inte, slog bara igen ögonen slött och, på något sätt, viljelöst. Sträckte mig emot honom och tänkte röra vid hans päls över ryggen men min hand kom av sig. Något saknades i min rörelse, en värme, en direkthet. Och samtidigt, i alla hans rörelser och ord kunde jag nu läsa in något annat än det som uttalades. Detta var något nytt i hans sätt att vara närvarande – den typ av underton som jag saknade redskap för att tyda och hantera. 
”Du förvandlas långsamt till en blind fläck i mitt synfält”, sa jag istället för att stryka hans päls. 
”Och du kommer aldrig lämna detta kök för att leta upp Gädd-Jan”, replikerade katten snabbt, orden smattrade. 
”Så du har plötsligt energi över till att tala klarspråk”, sa jag och blev ännu mera hård inför honom. Drog tillbaka min hand, den som nästan hade förmått att röra vid honom. Han reste stegvis upp sin överkropp med långsamma framtassar mot den håriga bädden. Kom över på rygg och halvsatt, bakbenen brett isär, visade ogenerat upp sin buk. 
”Hur många dagar är det sedan du kom hem från centrum med alla de där fåfänga sakerna?”, frågade han. Vad hade det med saken att göra? 
”Hur många dagar är det sedan jag bad dig att understödja min nyorientering?”, kontrade jag. 
Han såg ut att tänka fram nästa replik, något vasst och syrligt. Så som vi nu mer talade till varandra. Duellerande. Men så, som om han fick nog av vårt samtalsklimat – en ömhet drog in i blicken när han tittade på mig. Iakttog hans förändring med bibehållet hårt sinne, såg den, men lät mig inte beröras av den. När hade denna hårdhet mellan oss blivit det normala?
”Jag gör ju inget annat än att understödja dig, ser du inte det, jag är alldeles matt”, sa han till slut, och i rösten hördes hur något inom honom hade brustit. Han hade väntat på att uttala dessa ord, väntat in ett tillfälle. Han steg upp, lederna tycktes stelare än vanligt. Han fick koncentrera sig och ta sats för att lyckas hoppa upp på bänken. Väl där satte han sig på rumpan, tittade på mig. 
”Du förbereder dig på att gå ut, varje dag, petar dit maskara och rouge, ibland flera gånger om dagen, men aldrig kommer du nånvart.” 
Jag slöt ögonen, höll upp en hand i luften i ett stopptecken. Som om de ord han uttalade på så sätt kunde hindras från att såra mig. Kändes som om något rann i kroppen, det där som inte fick rinna, något som inte fick rämna. 
”Och hur mycket bensin har du kvar i tanken egentligen”, fortsatte katten som om han siktade in sig på att slå hårt, rakt mot mina ömmaste punkter. 
Satte mina fingrar mot pannan och masserade lätt, ännu med ögonen slutna.
”…ingenting kan gå fel, jag har kontroll på situationen, jag har allt under kontroll…”, mumlade jag för mig själv. Samtidigt kände jag hur tankarna for iväg, hur jag åter igen såg mig själv stå vid vägen. Hur jag säger Hej till Gädd-Jan, jag har rosor på kinderna, han är glad att se mig, jag har…
”Hallå, jorden till Siri: Och hur mycket pengar har du kvar i blå kassen?” 
En kall tystnad spred sig i köket. Där kattens ord dragit fram, över min ömma och nyss harvade åkermark, svävade ett giftmoln. Grått dis dansade in och täckte allt ljus. Tjock deg i halsen som växte, pöste över alla sina tidigare gränser och gjorde det omöjligt att andas, att tala. Att tänka. 
Behövde klättra ur mitt skinn. Trampade fötterna hårt, ryckte i håret och slog mig över kinderna. Kastades bakåt av krafter, samma djävla krafter som alltid. De som drog mig tillbaka, höll mig nere hårt under ytan. 
”Kattdjävel”, sa jag, stirrade på honom och kände hatet ta över, igen. 
Vad skulle all denna kamp tjäna till? Hur jag än sökte fanns inget att ta tag i, att förankra mig i. Hade hoppat ut i världen i min jakt på synd, lämnat ett fängelse. Bara för att upptäcka att inget fanns som tog emot. Bara ett hus vars väggar inte längre kunde trösta, och vars tak inte längre kunde skydda. Och nu höll pengarna i den blå kassen på att ta slut. Smärtan dök på mig som ett djur, rev med fingrarna utefter min hals. Försökte dra bort det med mina naglar, jag rev upp sår som blödde. 
”Vad ska du göra när pengarna är slut?”, upprepade han, som om han visste att jag var nära gränsen för vad en människa kunde klara av, och ville peta mig ut för stupet. 
”Jag kan inte… ”, började jag. En kräkning tog tag i kroppen med kramper som vek mig dubbel. 
Det svartnade för min blick. Försökte sträcka ut min arm för att ta tag i bänken, men inget hände. Fick ingen luft. Upplevde hur min person lämnade, hur min själ drogs iväg ännu längre bort. Armarna hängde löst utefter kroppen, det fanns ingen kontakt. Och andetagen ville inte komma tillbaka, ville inte bölja, så som de borde, av och an i bröstkorgen. 
Susade i öronen, världen blev mörkare grå och luktade obehagligt. Svavel och fuktigt av mineralrik sten. Som om jag låg bakbunden i ett helvete, att det jag kallade livet inte fanns på riktigt utan var något jag suggererat fram, en villfarelse för att stå ut. Att allt det jag hade kämpat mig till var en fantasi, rakt igenom. 
Ja, hade jag inte hört basunerna ljuda, så som Bibeln berättar att de ska, just innan Kristi andra återkomst? Och jag, med all min last av synd. Kanske hade han redan kommit, och att jag nu befann mig i underjorden? För, jag såg ju inget kök som badade i ljus, såg bara mörker. Och jag kände ingen brännande doft av ättika. Bara svavel.  
Svavelos – när en röst bröt av, en annan än kattens, bröt upp en fåra i helvetet. 
”Och nu ska vi gå vidare, vad säger du? Förändrar det här fyndet allt?”, sa rösten, och genom dimman kunde jag ana en röd prick. En diod som lös. 
”Är det radion?”, frågade jag katten men fick inget svar. 
Sträckte på mig och nu fungerade armarna, fick tag om bänken. Kunde orientera mig med hjälp av fingrarna fram till den plats där radion stod. Och hörde rösten allt tydligare. 
”Här i Vetenskapsradion historia ska vi idag besöka…”, sa rösten, och jag törstade efter rösten på samma sätt som ökenfarare törstar efter vatten. Jag skulle dö utan den. Såg köket genom gluggar i dimman. Just tillräckligt för att inte falla in alldeles i den parallella verkligheten, det svavelosande helvetet.   
”Dick Harrysson, vad förändrar det här fyndet?”, sa rösten. 
Men just som en annan röst skulle svara avbröts utsändningen av ett skrapande ljud, ett raspande i högtalaren som om möss flyttat in där och som bäst gnagde sönder ljudet som alstrades. 
Höll radion framför mig. 
Nu hade jag inget annat. Nu skulle jag gå under eller gå tillbaka. 
Det drog, änglar som gapskrattade åt mig och tyckte att det hade lyckats så bra. För de höll mig i ett koppel om halsen. Jag drogs ut, for ut ur huset med framåtlutad kropp. Helt i händerna på de Herrans hantlangare som egentligen aldrig lämnat mig. Var befann jag mig, i stugan? Eller i ett helvete eller i Herrans våld? Drogs bort, och jag tyckte allt lättade. Ångestens hårda grepp hade ersatts av änglarnas våldsamma piskrapp, som drämde mig framåt. Drev mig mot skogen. 
Och jag insåg att det var detta jag ville. Det var jag som drev mig själv. Jag som gick den väg som var ämnad för mig, och det var skönt. Kroppen som hemföll åt det den gjorde bäst. 
”Katt, jag kapitulerar”, sa jag, oklart om han befann sig i närheten eller inte. 
När jag gick på de vägar dit jag drogs, av en allt mer skrattande härskara av änglar. 
Vandrade på vägen, förbi den röda Fiaten som stod parkerad i skuggan, traskade ut i skogen. Följde stigen och jag hade släppt all kontroll. Det som varit jag, med vilja och önskan om synd var förbytt. Kände igen tillståndet så väl – av att vara ett kärl. Ett tomrum. En möjlighet för Herran att fylla på med välsignelse. Så att jag aldrig mer behövde tänka en enda tanke eller hysa en enda önskan. 
Änglarna drog med mig i raskt tempo, ut i skogen. Tills vi kom fram till bäcken vars vatten jag nu mer drack varje dag. Och där fylldes jag av en hängivenhet, änglarna stämde upp i en sång. En jubelkör vars toner fyllde mig med den enda önskan jag någonsin hyst. Det enda verkliga. 
Jag skulle döpas till Herran. Låta rena min själ från synd i vattnet. 
Tittade upp, såg ljuset löpa i banor över himlavalvet, som om Gud själv dirigerade. 
Ställde mig vid bäckens kant. Kände anden, närvaron av allt gudomligt. Upplevde hur min alldeles svarta själ, tung som en klump av tjära, bars ut i vattnet. Tog ett andäktigt steg, och så ett till. 
När jag stod mitt i bäcken med vatten till knäna genomfors jag av en stark yrsel – det var väl Herran som lyfte all min synd från min mörka lekamen. Som genomförde ett under. Och i det samma föll jag, tappade fotfästet, hamnade på knä, därefter på mage med ansiktet och hela huvudet under vattnet. Som att jag pressades ner av änglar som ville mig så väl. 
I det ögonblicket, då jag känner en bestämd änglahand mot mitt bakhuvud – ser jag ner mot min kropp, konstaterade att jag var iförd ett vitt, hellångt linne. Skogen drogs undan och lämnade plats för kyrksalen. Den bredde ut sig framför min blick, korset, sorlet från bönen, ljuset från fönstren. Och, den stora luckan i kyrkopodiets golv har öppnats. Där under ligger dopgraven. Pastorn kommer vandrande, långsamt, även han är iförd en vit särk. Jag når honom till strax över midjan. Och han håller Bibeln uppslagen i sina båda händer. Församlingen sjunger lovsång i stämmor. Sjunger att jag lämnar allt. Allt lämnar jag över till Jesus, hela min ande. För det är idag jag ska döpas. En fest. 
Jag ska tvagas ren från mina synder i vattnet. 
Det är ett måste, för jag orkar inte mera. Jag har själv bett om det.
I varje ögonblick kan Jesus komma tillbaka, han kommer som en tjuv om natten. Och de som inte äro rena från synd lämnas att plågas av djävulen i evighet, amen. Därför ser jag till att alltid befinna mig i närheten av en annan frälst, för att kunna se och försäkra mig om att Jesus ännu inte kommit tillbaka. 
Tittar oavbrutet efter någon syndfri människa och kan inte koncentrera mig på något annat. Om jag gör en läxa till skolan, uppslukas av något som inte är bön eller Bibelläsning. Ja, då kan Jesus ha kommit tillbaka och valt att lämna mig kvar. Och lösningen är dopet. För efter dopet ska jag få min första klunk av Jesus blod och ta min första tugga av Jesus kropp. Och efter det är det omöjligt att vara syndig. Nattvardskalken med blodet står vid ett lågt bord vid sidan om dopgraven och väntar. 
Pastorn lyfter Bibeln, gör sig redo, sången tystnar. 
”Den som äter av detta bröd och dricker av detta blod – utan att vara fri från synd…”, läser han, och tittar upp från bibeln. Ser mig djupt in i ögonen. Tar en paus, stirrar så att hela min kropp skälver. 
”… den äter och dricker en dom över sig.” 
Sedan stänger han igen Bibeln och det är dags för honom att under bön föra mig mot dopet. Och jag skakar. 
För jag vet inte om vattnet i dopgraven är kallt eller varmt. Jag har aldrig varit under vatten med ansiktet. Aldrig fått lära mig, för simskolan är synd.  
Han lägger sina händer tungt mot mitt huvud. Det är dags att gå ner, han leder mig. Eller, pressar mig framför sig. Hinner inte känna vattnet med ena tån innan jag behöver ta det första stora klivet ner för trappan. Vet inte hur det går till. 
Men hinner tänka – vad händer om jag ändå syndar? Om jag även då, efter att ha fått nattvarden, har samma lust som tidigare? Och, hur vet jag med säkerhet att jag är fri från synd? Hur valideras dopets effekt, så att jag vet att jag inte äter och dricker en dom över mig? 

Ryckte upp huvudet ur bäckens vattnet, kom upp och stod på alla fyra. Drog efter andan, hårt. Andades med vrålande andetag, pressade in syre i mina lungor och ut i mitt nerkylda blod. Bara det, fick i mig luft. Bara inte svimma och bli kvar under ytan. Smakade blod, hostade och hade ont i lungorna. 

Såg inga änglar, inget dis. Allt som fanns var skogen, katten satt på en sten med sina tassar i en prydlig samling under sin tilltufsade kropp. 
”Såg du, Katt”, sa jag, och kunde inte låta bli att le. 
Den svarade inte, tittade bara med rynka mellan ögonen. 
Andades allt mer rytmiskt, kände med ena handen mot bäckens grus, bottensegmentet som la sig fint över mina fingrar. 
”Jag kan inte ta på vad det är”, sa jag, satte mig upp, sträckte händerna mot skyn. Kände i luften med händerna. 
”Det är som att något mörkt har lämnat min kropp”, fortsatte jag. Kände mig så lätt. För det var lätt att gå tillbaka, att falla in i gudstron som tröstade. Gjorde mig till en tjänare, en som inte hade egna idéer. La mig platt inför den allsmäktige. 
”Ser du!”, sa jag, och ställde mig upp. Hoppade i bäcken och skrattade, för det bultade i bröstet. Bubblade och fräste, levande och behagligt. 
”Allt det där med att skapa en hemvist…”, fortsatte jag. Tänkte på hur hastigheten hade fungerat, därefter väggarna i stugan. Tändaren. ”…det är bara strunt alltihop.”, fortsatte jag. Skrattade, men något dovare nu. Strök mig över ansiktet, drog håret åt sidan. En slinga hade letat sig in i munnen. 
Kände ännu trycket mot baksidan av huvudet, mindes Pastorns hand. Hur han luktade, det sätt på vilket han la sin arm runt min midja. Drack kaffe ur en mugg utan att en enda droppe rann utefter porslinets utsida. Hur han lät mig besöka läkaren, i smyg, och försäkrade mig om att änglarna inte skulle märka – inte se burken, räkna mikrogram och läsa texten med den verksamma substansen. 
Minnet rann friktionslöst genom kroppen. Sekvenser av nåd ur det förflutna. 
Nåd, jag ville ju inte nåd. Ändå genomförde jag riter och skrattade mig genom det efterföljande ruset. Kroppen blev aningen tyngre, färgerna omkring mig mörkare. Kände hur genomfrusen jag blivit i bäckvattnet, ja huden var hård och blåaktig. Skakade av köld. 
”Halleluja?”, sa katten, prövande. 

Mattheten tog sig an min kropp. En kamp att ta mig upp ur bäcken, leta reda på en stig som ledde rätt. Men så, överraskande svepte känslan av att föras framåt av änglars härskaror över markerna mot mitt dop, svepte genom psyket. 
”Se Katt”, skrattade jag, ”se med vilken lätthet jag tar mig fram över markerna.” 
Visade genom att sätta händerna mot varandra över huvudet, snurra på stället. En rörelse som gjorde att allt svävade, hörde änglakör. Och därefter – återigen falla in i mörkret. Blev stående, stirrade och försökte förstå hur jag någonsin skulle ta mig till stugan igen. 
”Kom nu, människa”, sa katten. Petade på mig. ”Är ruset över nu, för denna gång?”, sa han, som om han väntade på att en regnskur eller något annat bortom vår kontroll skulle gå över.

Väl tillbaka i stugan slängde jag mig ner i bädden under rocken. Stirrade i taket, katten satt bredvid, tryckte med jämna mellanrum sin tass emot min arm. 
”Jag ska bara vila lite, sen ska jag ge mig ut”, sa jag, trots att det var skymning. 
”Jag vill synd, så är det verkligen”, fortsatte jag. ”Och ingen helig ande ska komma hit om natten och befrukta mig, göra mig gravid, plantera ett barn inom mig, att fostra till en Herrans lärjunge”.
Katten la sig ner på golvet, verkade trögare i sina rörelser igen. Suckade och omedelbart var allt så som det varit just innan jag drogs ut av änglar. Jag hade ingenting. Inget fäste i världen. Inget förutom en tändare och en nyorientering. En dragning bort mot något annat. Just så som innan, men nu hade jag än mer svikit mig själv. Hade än en gång hemfallit åt nådens trams, fallit tillbaka, lämnat den svåra syndens övertygelse för ett tillfälligt religiöst rus. Det gjorde ont i bröstet. 
”Och i morgon, när jag vaknar ska jag sminka mig och ge mig ut, söka efter Gädd-Jan”, sa jag. 
Kattens huvud rasade ner som svar, ett knastrande ljud av tänder som slogs ihop när käken träffade golvet. Ett uppgivet läte av luft som lämnade hans lungor. 
”Är det min nyorientering, är det den som gör dig matt?”, frågade jag. Tyckte jag ställde frågan ömt, medkännande. Ändå riktade han sin tass emot mig med så gott som utfällda klor. 

Vaknade av solen, katten låg fortfarande kvar på golvet så som han måste ha somnat kvällen innan. 
”Upp och hoppa, Katt”, sa jag, petade på honom. 
Reste mig upp och sträckte på mig. Tittade mot radion, inga dioder lyste. Katten vände sig om, la sig på sidan, huvudet vänt mot väggen. 
Jag tog av mig kläderna. De hade torkat under natten, luktade ännu av bäckvattnet och fick skinnet att klia. Stod naken, viftade med armarna och svängde runt min kropp för att bli kvitt känslan av bäckvattnet som omringade mitt skinn. Gick mot fönstret där spegeln stod lutad, betraktade mitt ansikte, drog lite i kinderna och vred nacken, iakttog mig från sida till sida. Plutade med läpparna och betraktade mitt ansikte i profil. 
”Katt, bryr du dig inte alls om hur människor uppfattar dig?” Han svarade inte, hördes en något djupare suck bara, annars var han alldeles tyst och slapp. 
Öppnade ett skåp och tog åter igen fram borsten, palmolive-tvålen, sminket, ett klädesplagg. 
”Visst syns inte detta, Katt?”, frågade jag, höll upp den vita klänningen med spets av hålsöm. Visade upp en besvärande blå fläck från larmet som jag plockat bort med hjälp av verktyg jag hittat i bodarna om nätterna. 
Borstade med händerna över tyget, höll plagget mot ljuset och kisade med ögonen tills den blå fläcken mitt i det vita föll in i ett omedvetet töcken. Tills det onda inte längre existerade. Nej, det onda existerade inte. Precis som händelserna vid bäcken inte existerade om jag valde att inte tänka på dem. 
”Eller hur, Katten?” Höll plagget framför mig, ställde mig framför spegeln, försökte se hur det skulle te sig. Plutade åter igen med munnen, lyfte ögonbrynen för att få en klar blick. 
”Vad tycker du om läppfillers?”, frågade jag katten. Han svarade inte, höll han på att dö, nu igen? Tittade mot honom, svängde runt. Ville se mig själv i spegeln ur alla möjliga vinklar. Lyfte ner spegeln från bänken, höll den framför mig med båda händerna och svängde runt i en dans. 
”Tänk ändå, om vi kunde få i gång radion, så vi kunde lyssna på musik”, sa jag. Katten reagerade inte. 
”Du är så ointresserad av allt, vad är det med dig?” Ställde ner spegeln, lutade den mot mitt ena ben. Trädde på mig klänningen – tyget runt min kropp, svalt och rent. Strök händerna över magen.
”Visst blir det här bra?”, frågade jag. En lätt doft av modernitet, nytvättat. 
Tittade på den orörliga katten, ville ruska om honom men kunde redan höra hur han skulle beklaga sig. Som att jag störde honom i någon av hans diffusa sysselsättningar. 
Lyfte spegeln och tog ett steg närmare. La mig ner på golvet bredvid honom, skedade, armen runt hans kropp. Armen som ännu höll i spegeln. Rättade in den, placerade den framför hans huvud så att jag kunde se hans lilla ansikte samt mitt eget bakom hans, i återspeglad glans. Han öppnade ögonen slött, tittade ut i tomma intet, ointresserad av sin egen spegelbild, ointresserad av min process. 
Jag plutade med läpparna så mycket jag kunde. 
”Så, vad tycker du om läppfillers, Katt? Är det något jag borde satsa på?”, frågade jag, gjorde mig till i spegeln. Han reagerade inte, men slöt ändå inte ögonen eller vände sig bort. 
”Är jag mera lik mig själv nu…”, sa jag och la om minen. En pussig mun, huvudet på sned och ögonen vidöppna ”…eller nu?”, fortsatte jag och la ansiktet i ytterligare en ny pose. Pressade fram läpparna, försökte samtidigt le.
Katten vände sig och la sig på mage, la framtassarna för ansiktet. Jag skiftade fokus, från min egen spegelbild till katten. Han var verkligen slö, ännu mera än vanligt. Rörde vid hans ena tass, var den inte ovanligt het?
”Ska du dö, Katt?”, frågade jag. Petade på honom i ryggen. Han reagerade knappt, men kattkroppen verkade spänna sig, där under pälsen. Såg hur hans morrhår vibrerade. 
”Men tänk då på alla dom som redan hade fylliga läppar och höga kindben på naturlig väg, hur känner de sig nu när vem som helst kan gå på klinik och få…” 
Katten ryckte till, for upp och ställde sig med högrest rygg och öron som darrade. 
”Vad tar du dig till?”, frågade jag och for upp, även jag. 
”Jag orkar inte med mer nyorientering, du kommer aldrig iväg!”, sa katten och stirrade med en ny slags blick, kyligare.
 
## Kapitel 15  
Jag backade undan, skyddade spegeln, höll den bakom mig. 
”Jo, den här gången är det annorlunda”, sa jag. Gick mot fönstret. Placerade spegeln försiktigt på bänken, lutade den, hann se att vinkeln blev perfekt. Kunde ana en skymt av mitt ansikte upplyst av dagsljus innan jag vände mig om.
”Nu får du skärpa dig”, sa jag, satte händerna i sidan och försökte möta hans stirriga blick. ”Du kommer se, idag ger jag mig ut på bygden”, sa jag. 
 Sminket låg på bänken, tog tag i maskaran och skruvade av locket så att en borste med svart klet blev synlig. 
”Ok, bevisa det då”, sa katten och stirrade på mig från sin position på golvet. Fick lust att sparka till honom. Istället for ett kort skratt ur mig. Det tillrade lustigt i armen. Böjde mig fram mot spegeln, log med hela ansiktet, förde borsten till högra ögat. Men handen började först att darra, sedan skaka. Kunde inte få kontroll.  
”Där ser du, du kan inte bli klar”, ska katten. 
I det samma for handen iväg, kunde inte förmå fingrarna att gripa. De släppte taget om borsten, den studsade mot golvet, lämnade en svart fläck.  
”Det är så lustigt, visst är det”, sa jag till katten. ”Som det kan bli”, sa jag och stod kvar, stilla. Tittade på borsten på golvet men böjde mig inte ner för att plocka upp den. 
Katten sjönk ner, fick en dimmig blick, ytterligt slö. Han såg riktigt sjuk ut, som att han faktiskt höll på att dö. Kröp ihop som om den fick kramp, blicken inåtvänd. 
Gick fram till honom med snabba steg, böjde mig ner, la min hand på hans rygg. Han var kall, nosen torr och blek. 
”Hur är det fatt, Katten?”, sa jag. Han välte över på sidan, stel. Som att han svimmade. Jag tog tag i honom, lyfte, skakade och klappade på honom. 
”Katten, vakna!”, jag höll honom framför mig och tittade in i hans frånvända ögon. Skakade igen, varpå kattkroppen ryckte till. Han fick ett spänt drag, förvred ansiktet och hans mun öppnade sig och visade alla sina vassa tänder. Såg djupet i honom, hans djuriska gap och kände hans fuktköttiga andedräkt. 
Han drogs ihop i ytterligare kramp. Därefter for något ur hans gap, en uppkastning. Höll honom över bänken, satte sakta ner honom där. Han kräktes upprepade gånger. Drogs ihop i kramp efter kramp, en seg massa rann ur munnen. Jag stod vid hans sida och visste inte hur jag borde reagera. Röra vid honom, ge honom vatten, göra lidandet kort och dränka honom i vattenhinken? 
Kramperna verkade lindras, som om inget mer fanns inom honom. Han hade kräkts färdigt, kroppen fick en annan mindre vibrerande spänst. Tittade på honom, såg hur han allt mer återgick till en normal andning. Återtog sin tidigare form. Han slickade sig om munnen, slappnade av i kroppen.
”Nu skrämdes du, Katt”, sa jag och drog en lättad suck. Rörde vid honom, pälsen var en aning fuktig. 
Riktade allt mer av mitt fokus mot det han hade kräkts upp. En seg massa låg framför honom på bänken. Skimrade av guld. 
”Har du kräkts fram en ädel metall?”, sa jag. Som genom ett alkemiskt underverk – han åt en mus, den förvandlades till guld i hans innanmäte, han kräktes upp… Eller, jag böjde mig fram. 
”Har du ätit upp min ögonskugga?”, frågade jag. Vi stod stilla, försökte ta in informationen. Åt katten upp mina saker, de saker som jag behövde i min nyorientering? Varför? 
I det samma hoppade han ner, åter snabb och stark i kroppen. Han tog maskara-
borsten i munnen, höll den mellan sina käkar, vände sig om och visade upp sin fångst. 
”Kom tillbaka med den där”, sa jag. Men så snart han försäkrat sig om att jag sett, sprang han iväg. Vad skulle hända nu. Att äta upp lite ögonskugga var ju en sak, det var ju i själva verket inte mera än ett pulver som pressats till en kaka. Men att äta upp en borste, kunde inte det vara farligt. Kunde fastna i halsen, hindra hans andning. 
”Stanna”, sa jag, men såg honom inte längre. 
Sprang mot hallen, såg inte till honom. Sprang vidare ut på verandan, vidare ut på gräset. 
”Hallå, Katt”, ropade jag. Inget svar. Tittade åt alla håll. 
Först då såg jag honom stå vid vägen. Stod stilla som om han väntade, som om det var hans avsikt att få mig att springa efter. 
”Vänta, Katten, det kan vara farligt”, skrek jag och såg framför mig hur han skulle bita sönder plasten, svälja den och hur hårda spetsiga bitar skulle göra hål i hans inre kanaler, hur hans bukvägg skulle brista och hur allt inom honom skulle gå sönder. Att han skulle dö. Så jag sprang, och ju längre jag sprang desto tyngre kände jag mig. Och jag hade inga skor. 

Kroppen var slapp, ville springa efter honom med kraft men istället tycktes jag sjunka ner i marken. Trampade ändå vidare, riktade mig mot honom. Kämpade, men jag föll. Rest mig upp, det gällde ju kattens liv. Men föll igen. Katten stannade vid vägkanten, tycktes vänta in mig.  
”Vad är det du vill?”, frågade jag, låg med magen mot vägen och försökte trycka upp mig själv med hjälp av armarna. Han stod bara några meter ifrån mig, ändå upplevde jag det som omöjligt att få tag på honom. Han la maskara-borsten framför tassarna, satte sig tillrätta. 
Fick kraft i benen och for upp, inspirerad av idén att kanske lyckas få tag på borsten. Men självklart hann katten före, plockade åter upp borsten och sprang vidare. Den hoppade över ett dike, fortsatte in i en skog. Och jag sprang efter. 
”Katt, nu får du stanna”, ropade jag. Men han stannade inte utan hoppade med lätta steg över stenar, över grenar och tog sig fram som om han kände till varenda millimeter av denna skog. 
Jag sprang så snabbt och upprätt jag förmådde, han svängde av på en smalare stig. Den ledde upp för ett mindre berg. Kämpade, tog tag i grenar från träd som växte utefter stigen, drog mig uppåt och framåt. Stigen svängde av och jag möttes av en öppen plats. Men jag såg inte till katten.
Berget låg delvis bart, några tallar växte lågt och lutade sig bakåt. Som om de anpassat hela sitt sätt att leva efter hårda förhållanden. Inget spår av varken katt eller maskara. 
”Katten, vart tog du vägen?”, ropade jag, och såg för mitt inre hur han redan hade tuggat sönder borsten. Gnagt på plasten, malt sönder till vassa småbitar. Att han redan hade svalt – ett sista dåligt beslut i livet. Och jag kunde inte rädda honom.
Jag gick utefter en kam av berg, där under ett brantare stup. Eller, tänk om han hade ramlat ner där? Satte mig ner på berget, intill ett träd jag bedömde som hållfast nog att gripa tag i. Hur skulle jag leva utan katt? 
Kände med ena handen över mossan, såg några bleka svampar som växte där. Tog tag i en gren och lutade mig försiktigt ut för stupet för att se. Men såg ingen katt, varken död eller levande, men kände hur jag höll på att falla. Tänkte tillbaka på den gången då jag ville sticka kniven i honom. Och nu detta, maskara-borsten. Något inom mig föll samman, en struktur som rämnade. Vem hade jag blivit? 
Satte mig i mossan igen och kände åter över det gröna täcket med handflatan. Var allt detta verkligen mitt fel? Kunde inte katten betraktas som ens det minsta ansvarig för sitt handlade. Ta maskaran, tugga sönder och svälja. Och igår, det var ju katten som provocerade mig tills min person rämnade, tills jag drogs iväg av änglar. 
Katten, hur kunde han göra så? Var jag verkligen så svår att leva med? Visst, jag hade nycker. Behövde regelbunden återhämtning efter större själsliga skalv. Hade förvisso tänkt sticka kniven i honom, men hade faktiskt aldrig skadat honom. Och när han förvandlade sig till Jesus, aldrig hade jag ens tänkt tanken att varken servera honom en blandning av galla och vin eller spika upp honom på ett kors.  
Handen som rörde sig över mossan drog upp en av de blekvita svamparna. Ja, var det inte i själva verket katten som var svår att leva med? Slöt ögonen och förde svampen till min mun, la den på min tunga som en oblat. 
Först efter att jag svalt svampen kände jag smaken, mindes den sladdriga känslan i tungan, där svampen legat några ögonblick innan jag svalde. Omvärlden grumlades, en stark bitterhet i munnen. Oklart om jag mindes smaken av svampen jag nyss svalt eller smaken av medicinen, den jag hade tuggat och tuggat och aldrig förmått att svälja. Trots Pastorns stränga hand, han som placerade både nattvardens oblat och piller från en läkare, i min munhåla. Såg mig omkring, det mjölkaktiga filtret förvandlade skogen. Såg ett kors, anade konturerna av kyrkosalen. Podiet varifrån Pastorn predikade, med ett golv som delvis kunde lyftas av. Så att en dopgrav blev synlig. 
Och inget hade jag att hålla mig. Öppnade upp handen, såg mot handflatan. Inga märken där av en röd tändare. Inga väggars fuktmärkta tapeter, ingen strävhet. Ingen katt. Inte ens en hastighet. Jag hade en nyorientering, men emot vad? 
Katten hade haft rätt. Jag sminkade mig, gjorde mig i ordning. Men det enda jag egentligen tog mig för med, var att upprepat genomföra religiösa riter. Riter som gav ett tillfälligt religiöst rus. För, visst saknade jag Pastorn och församlingen. Svampens, eller snarare oblatens bitterhet i munnen, visst ingav den mig ett rusigt lugn? Jag tillät den gryniga verkligheten växa sig starkare, skogen rann bort från min blick och ersattes av det vita. Konturerna av korset. 

”Hitåt, kom hitåt”, sa en röst, beordrande. Jag vände mig om, det var Jesus. Han stod en bit längre bort och han hade lagt maskara-borsten framför tassarna. 
Jag stirrade på honom som svar, såg hans konturer stå ut allt mer i den vita grynigheten, innan jag reste mig upp och gick emot honom. Han vände om, började gå. Och jag följde efter. Det var ändå så jag fungerade, jag följde efter Jesus Kristus. 
”Siri, Siri, varför förföljer du mig?”, frågade han och jag tyckte mig ana hur ett ljus omringade den scen vi befann oss på. Var det inte just så som Gud hade uttryckt sig till Saul innan han blev blind, jo, det hade jag läst i skrifterna.
”Ville du inte att jag skulle följa dig?”, frågade jag och tyckte att världen blev allt mer oskarp.
Han bara fortsatte, gick framför mig över berget. Följde en diffus stig, gick i ett måttligt tempo. Efter en stund kom vi fram till en plats varifrån vi i det närmaste kunde se hela byn. Vyn klarnade. Där låg sjön, husen, det nätverk av små vägar och stigar som ledde fram till gårdsplanerna med traktorer, hästhagar och stallar. Närmast oss låg en grönskande äng där byborna höll på att dra fällda träd med häst. Några sågade stammarna i mindre bitar, andra högg bort grenverk med yxa. En kvinna stod framåtböjd, tog upp ännu icke huggen ved från marken och slängde den mot ett vedröse som växte. Ytterligare en annan körde något i en skottkärra.   
Det sög till i bröstet. Där höll de till. Så omåttligt verkliga, så till den grad i gemenskap med varandra. 
”Var det detta du ville att jag skulle se Herran?”, men katten behövde inte svara. Jag förstod. 
För några sekunder såg jag allt så klart. Där gick en moder med ett, vad det verkade, efterblivet barn som höll i en kratta, en man slog med lie och några kvinnor skrattade så att ljudet av deras gemenskap nådde ända upp till oss, där vi stod. Synen kändes som ett värkande sår inuti mig. 
Allt det där jag inte förstår. Allt det där som jag fostrats till att ta avstånd ifrån. Alla de där människorna. Jag skulle aldrig någonsin bli en del av en gemenskap. Ingen maskara, inga klänningar med blå fläckar, inga ansträngningar kommer någonsin förmå min själ att passa in, i något sådant. 
Kände hur knäna vek sig. Blossade i tinningarna, en kortslutning där som brann. Smärta som la sig i ansiktet som en stram hinna, ögonen som blixtrade och vätskade sig. En smärta så övermäktig att jag inte stod ut. 
Visst, jag ville synd. Ville ingå och beblanda mig. Men hur skulle det någonsin kunna gå till. 
Och då såg jag Gädd-Jan, han höll i en yxa, rörde sig över ängen med en självklarhet, i en absolut samklang med alla övriga.  
Himlen mörknade, jag fick hålla mig i ett träd. 
”Du behöver gå ner dit och prata med Gädd-Jan”, sa katten som nu hade släppt maskaran, han satte sig på rumpan och tittade på mig. Det tjöt i öronen, ekade underligt i mitt inre. Jag stod inte ut. Denna smärta var för outhärdlig. 
I det samma såg jag hur Gädd-Jans kristuslika drag förstärktes, han genomgick en snabb transformation och ett ljust skimmer utgick snart från hans person. Han var Jesus. 
”Ser du, Katt, Jesus…”, sa jag, flämtande röst. ”…Gädd-Jan är…”, men min röst löstes upp. Såg hur det klara ljuset spred sig från Gädd-Jan, ut över ängen. Såg hur de övriga byborna transformerades de också. Kropp efter kropp övergick från sitt vanliga tillstånd till att omgärdas av ett övernaturligt ljus, blev där efter allt mer kristuslika, därefter allt mer fullbordade. Alla blev Jesus. Alla var Jesus. Allt och alla är Jesus. 

Tittade ner på mina händer och upplevde hur jag allt mer lämnade min kropp: min gestalt, den jag annars fyllde ut – jag lämnade den allt mer åt sitt öde. 
Hade klippt banden till församlingen. Ändå arbetade det religiösa i mig med en större kraft än någonsin. Min kropp drar sig till ett vattendrag för att döpas, min hand plockar en svamp och lägger den på min tunga som en oblat. Jag var klädd i vitt som en Kristi brud i väntan på det himmelska. 
Jag tog ett djupt, strävt och tillkämpat andetag. Därefter la jag mig ner, såg upp i himlen, såg Jesus sitta på ett moln och blicka ner på mig.
 
## Kapitel 16  
Min kropp flängde fram och tillbaka i sidled, underbenen dinglade över en kant som var kall mot knävecken. Mitt huvud slog emot något hårt, jag försökte hålla skallen stilla genom att spänna nacken utan att lyckas.  
”Siri, är du vaken?”, hörde jag, någon frågade men jag kunde inte öppna mina ögon och se vem det var. 
Och jag kunde inte röra kroppen. Armarna låg slappt utefter sidorna, benen gick inte att lyfta. Det luktade jord. Var befann jag mig? 
”Kristus, är det du?”, frågade jag, eller drömde jag att jag talade? Kom det verkligen riktiga ord ur min mun? 
Omgivningen blev svart, igen. Ett lock la sig över min själ och inneslöt mig i en ljudisolerad burk där jag långsamt bröts ner till mina beståndsdelar. Själen, där den svävade en bra bit ifrån mig, demonterades. Plockades ner, bit för bit, som om mitt inre vore en konstruktion som byggts upp av lego. 
Jag befann mig alltså på en plats där mina syndiga legobitar separerades bort från de legobitar som ännu gav ifrån sig ett klart och heligt sken. Och alla bitar vägdes på en balansvåg, det goda mot det onda. 
Stod jag inför min slutliga dom, var detta en sista instans innan pärleporten? I så fall, skulle jag komma i fråga för inträde till himmelriket eller inte? 

Vaknade, igen, drogs till medvetande av att min kropp studsade, hoppade upp och föll tillbaka. Fick upp ögonen, såg en skymt av den grönspräckliga plåten under mig. Eller så befann jag mig ännu i en dröm. 
”Det var bare en rot som jä körde över, sov vidare du”, sa en röst. 
Kördes jag över en rot i en kärra? Vart fördes jag? Till himmelriket eller till helvetet?
Försökte lyfta min ena hand, ville se om där fanns märken efter korsfästelse, eller konturer där av en tändare, ville kontrollera för att vara säker. Men det fanns inga krafter till sådant, armen föll ner mot plåten och blev liggande. 
 
Vaknade till, igen, lyckades slå upp mina ögon. Såg en skymt av himlen, hörde knastret av hjul mot grusväg, såg skuggan av någon som framförde den skottkärra vars flak jag låg utslagen på. Kördes jag till min grav? 
”Jag är en enkel syndare, förlåt mig, ge mig nåd”, sa jag, men ångrade genast uttalandet. Jag ville ju synd, ville inte nåd.  
Kärran svängde av vägen, troligen in på en gräsmatta för ljudet förändrades och färden blev mjukare. Var det här platsen för min grav? Det föll kalla skuggor över omgivningen, en vind blåste och jag funderade på var katten befann sig. Vad skulle hända med honom nu när jag skulle jordfästas? Om han ens levde? 
Skottkärran stannade, någon gick runt, ställde sig vid sidan. 
En arm letade sig in under mina knäveck, en hand klättrade bestämt in under nacken, tryckte sig ner bakom skulderbladen. Jag hade inga krafter till protester. Armarna lyfte upp mig, jag hoppade till så att jag for som ett slappt bylte och landade med ansiktet mot en axel. 
Kände en sur lukt, det osade varmt. Det stack mot kinden av ett grovt tyg som luktade smuts och fukt. Även en tvär lukt av tobak som ångade från huden, från kroppen som frigjorde sig från gifter genom svettningar. 
Jag bars. Väntade mig att kastas ner i jorden, att den sura, smutsiga tobakslukten skulle ersättas av kall och fuktig jorddoft – någon bar mig mot min grav. Men istället för jord kände jag hur min omgivning började lukta av ättika. Att ljudet av andetagen och stegen fångades upp av en bekant akustik. Min kropp lades ner, ömt och försiktigt. Föll in i en djup sömn. 

Jag vek undan rocken med den ulliga pälskragen, reste mig till halvsittande och tittade mig omkring utan att direkt se – allt doldes av en grå dimma. Men hörde att det sprakade i spisen, luktade nytänd brasa, förutom ättika. 
”Katt, är det du?”, frågade jag ut i rummet. Lyssnade efter ljud, efter något att orientera mig efter. Blinkade och gned mig i ögonen, ändå såg jag inte mer än konturer, skuggor. 
”Nä, nån katt är jag då inte”, svarade en sävlig röst. 
Riktade in blicken och spände mig. Dimman skingrades något, konturen av en reslig gestalt blev allt tydligare. 
”Är det du, Pastor?”, frågade jag, men undrade hur han skulle ha kunnat hitta mig. Gestalten rörde sig i rummet. Allt fler detaljer blev tydliga. Spisen, fönstret, bänken. Kände till detta rum så väl att jag kunde fylla ut resten i mitt sinne. Jag var i stugan, i köket.
”Vill du ha kaffi?”, frågade rösten. Kaffe, hade inte druckit kaffe sedan jag lämnade församlingen. Frågan roade mig, minnen av hur jag druckit kaffe och ätit hallongrottor. Samtidigt som det hela gjorde mig misstänksam. Varför skulle någon komma in här och koka kaffe till en som jag? 
Hörde ett strilande ljud av en vätska som rann från kannan ner i en kopp. 
”Varifrån kommer koppen?”, frågade jag, för jag ägde inget sådant.
Han rörde sig över golvet, gick emot mig. Konturerna av honom framstod allt tydligare. 
”Ta och drick nu”, sa han, och jag satte mig först upp ur min bädd. Sedan – ställde mig på knä, knäppte händerna och gjorde mig redo. 
”Kristi blod för dig utgiven”, sa rösten, eller var det jag som inbillade mig?  
Fattade nattvardskalken mellan mina händer. Förde den under bön till munnen och tog en klunk. Hade inte förväntat mig att Kristi blod skulle vara en så het dryck. Tungan brände, ändå svalde jag. Mitt inre drogs åt och knöts ihop, en sveda som höll i sig, som tvingade mig att resa mig helt och söka med fingrarna efter vattenhinken. 
”Kallt vatten”, väste jag. Letade med händerna i dimman, sökte konturerna av den hink som alltid stod på diskbänken. 
Gestalten hjälpte till, tog skopan och gav den till mig så jag kunde svalka mitt inre. 
När sensationerna lugnat ner sig fylldes jag av en kort frånvaro av ångest. En lätthet, tillståndet som följde på religiösa riter – själsfriden. Jag log, stördes knappt av att min blick ännu var dimmig och att konturer och skuggor var det enda jag hade att orientera mig efter. 
Men bara kort där efter fylldes min själ på av nytt och än mer kompakt mörker. Så som brukligt. 

Spände ögonen på nytt, försökte skrapa fram en tydligare bild. En grå folie som skulle bort, bit för bit. Kämpade för att se. Och visst, köket framstod i en allt mer ogrumlad dager. Mannen stod en bit ifrån, tittade på mig. 
”Jä fann dig ute i skogen, på en stig. Så jä lyfte upp dig i skottkärra och drog dig hit”, sa han. Vem var det jag hade framför mig? Han luktade surt, luktade rök. Han pratade grov värmländska. 
”Gädd-Jan”, sa jag. Bilden av honom klarnade. Det gjorde ont i bröstet, brände och bökade. Mindes hur jag hade stått med katten och tittat ut över ängen. Sett hur han, tillsammans med goda vänner, sysslade med ved och skrattade i gemenskap. 
Stapplade till, tog tag i en stol. Slöt ögonen och försökte få det drömlika och gryniga töcknet att åter sluta sig runt min kropp. Försökte trycka tillbaka allt annat än ett behagligt mörker, en bedövning. 
Men istället andades jag allt häftigare och hjärtat slog intensivt, skrämmande hårt. Och, jag öppnade ögonen allt mer istället för att sluta dem. Skärpte min blick. Fäste den på Gädd-Jans konturer, han som stod mitt i rummet och tittade mot mig med skeptisk min. 
För, nu var stunden inne. Kände det, att ett ögonblick oförmodat hade uppstått här. Hade jag inte lämnat församlingen för just detta? För att förankra mig i något annat, något värdsligt. I någon värdslig. Vem vore jag då om jag inte tog tillfället i akt. Så, jag stirrade och släppte inte hans konturer med blicken. Trots att det smärtade, strålade kallt och obevekligt. 

Höll på att gå under, drunkna i det som svallade. Jag, med min oförmåga att skapa kontakt. Bli vän. Leva ett normalt liv i synd bland vanliga människor. Frustade och stod emot alla de krafter som ville att jag skulle falla ner i bön, springa till skogen och döpa mig själv i bäcken, stoppa något oblatliknande i min mun och svälja, genomföra ett enklare under. Svartnade för ögonen, men då svarade jag genom att än mer kraftfullt spärra upp min blick. Nu djävlar. 
Hur mycket mer av detta skulle jag klara? För smärtan drog i alla mina leder och kärl. Slet åt alla håll. Dränkte mig och pressade mig mot en hårdhet som jag aldrig tidigare utforskat. 
Men då inträffade något underligt. Hjärtat började slå rytmiskt, balanserat. Pulsen gick ner. Där den stora hårda klumpen av ångest skulle ha suttit, där fann jag istället ett tomrum. En stillhet. Rörde med fingertopparna i luften, anade jag en ny slags strävhet här? Stirrade jag äntligen på en punkt som gjorde mig lugn? En ny slags fuktskada, en tapet. En ny flygel. 
”Säg nåt”, beordrade jag. Ville höra hans röst, på så sätt försäkra mig om att han inte skulle förvandlas till Jesus när han tog till orda. Han svarade inte omedelbart. Stod stilla i köket och iakttog, betraktade mig.
”Vad är det med dig?”, frågade han efter en stund. 
”Mitt problem är att gestalter jag känner förvandlas till Jesus”, sa jag. ”Du är ibland kristuslik.”, la jag till. Det var en underdrift, men jag tänkte att det var lättare att begripa. En viss likhet med Kristus, det kunde han kanske förstå. 
En insikt sjönk långsamt, allt djupare, nådde snart den absoluta botten i mitt psyke.
”Jesus finns inte, eller hur”, sa jag. ”Det är mina rädslor och minnen som… ”
 …mina minnen som skavde och smärtade, som gjorde att jag suggererade fram Jesus ur verkligheten när verkligheten var för outhärdlig. 
”Jasså”, svarade han. 
”Jag skulle önska att jag vore mer begriplig för omvärlden.”, sa jag. Pulsen gick ner ytterligare. Tittade på Gädd-Jan på ett nytt sätt. Tyckte vi hade ett samförstånd, i köket, mellan våra blickar. 
”Jag gör så gott jag kan”, la jag till och hörde hur sorgligt det framstod. Mitt öde, min oförmåga.  

Slog igen munnen, tittade runt i rummet och försökte förstå vad jag just hade yttrat. Vände mig åter mot Gädd-Jan och hans konturer blev genast knivskarpa. Det fattades något i bröstet. En vilsenhet som jag lärt mig att betrakta som en del av min själ, en medfödd abnormitet. Kände hur den minskade, kröp undan. En vilsenhet som slocknade. För, Gädd-Jan och jag hade kontakt. Vi stod i relation. Det fanns försvårande grums i vägen för, till exempel, vår kommunikation. Men detta jag upplevde, det vi upplevde, var genuint och skilde sig från alla tidigare band jag erfarit. Log försiktigt, samförstående. 

Men då, ljuset i rummet förändrades. Såg honom i profil, ljuset strålade runt hans person, runt hans enkla och smutsiga kläder. Dammet runt honom lös upp, liknade ett gnistregn. Gädd-Jan ryckte till och jag såg hur en vågrörelse utgick från honom, letade sig ut i rummet som en kraft. Och när kraften träffade mig kände jag en spirande rörelse, en ny slags känsla av invigd samhörighet. En vilja och en iver. 
”Vad gjorde du?”, frågade jag. 
Han svarade inte, bara såg på mig. Delade med sig av sin ljusa närvaro, spred sin frid och fyllde rummet med lugn. 

Det var då jag insåg vem han var, hur det egentligen låg till. 
”Messias, är det du? Är det verkligen… har du återvänt till världen… för att…”
Ett starkt och klart ljus fyllde köket, jag lyfte min arm för att skydda ögonen, min kropp kastades mot golvet av stark energi och jag blev liggande på knä, med huvudet böjt inför honom, den smorde, människosonen, Guds väldiga närvaro i världen. Jag hade mött Messias. Han hade återvänt till jorden. Det ryckte i alla muskler, pressades mot golvet, kastades av och an.
 
## Kapitel 17
Vaknade, mina ögon var i stort sett förblindade. Såg inga konturer av Messias, gissade att han hade gått sin väg.
”Katt”, skrek jag, men hörde inga tassar som kom närmare. 
Hur skulle de första lärjungarna ha gjort, hur hanterade de initial blindhet efter att ha mött Messias och hans ofta mycket starka ljussken? 
”Katt, kom hit, jag har blivit förblindad”, fortsatte jag. Lyssnade men fick inget svar.
Reste mig, sträckte fram händerna, försökte lokalisera hinken med vatten. En vanlig hederlig tvätt av ögonen kanske kunde fungera. Var det syndigt nog för att få bort ovälkommen nåd? 
Hade lämnat församlingen och pastorn med det primära målet att leva i synd. Hade lämnat för att komma bort från den ständiga övervakningen, bli befriad från Herrans kvävande och överväldigande nåd. Och så dyker han upp i mitt hem, bländar mig. Återfödd i skepnad av en smutsig och illaluktande granne. 
Klappade med händerna över den rostfria diskbänken tills fingrarna stötte in i hinken, jag följde konturerna med fingertopparna upp mot kanten. Fick tag på skopan som hängde just där den skulle. Alltid något. 
”Katt, nu får du komma, det är kris”, skrek jag igen, skopade upp vatten, hällde i händerna och baddade mig i ögonen. 
Men upplevde ingen större förändring. 
”Fan i helvete”, skrek jag. Riktade mig uppåt, mot Gud som väl lyssnade in på varenda liten tanke jag tänkte, varje emotion jag hyste. Syndfull tvätt fungerade alltså inte, vad skulle en människa behöva ta sig till för att få sin syn tillbaka? Nåd?
”Jag vill bli lämnad i fred!”, riktade mig mot Herran. Trampade runt i köket, stampade och klappade mig själv på kinderna, ville väcka upp mig ur denna onda dröm. 
”Ok, om du vill bli lämnad i fred så går jag upp på vinden igen”, sa katten, hade inte hört att han kommit. 
”Nej Katt, du går ingenstans”, sa jag.  Drämde handen i diskbänken så hårt att vattnet i hinken kom att vibrera. ”Med vilken djävla rätt… ”, började jag. Sedan avbröts jag av tårar. Salta droppar som jag omedelbart torkade bort. Tittade uppåt så att gråten skulle rinna tillbaka till sitt ursprung, ner till klumpen i halsen. 
”Jag är så trött på att gråta”, sa jag. ”Gråta och beklaga mig.” 
”Ja du är inte nåt muntert sällskap”, svarade katten. 
”Och det skulle du ha varit, om du hade tappat synen, är det det du menar? Va?” 
Cirklade runt i köket, försökte förstå dels vart katten befann sig, dels vart jag själv befann mig. 
”Jag är så djävla arg”, fortsatte jag. ”Förbannad. Jag har lämnat allt och lever i den här satans misären, har offrat allt, och så kommer den riktiga Messias hit, Kristi andra djävla återkomst. Jag orkar snart inte längre. Orkar snart inte gömma mig.” 
Sträckte händerna sökande rakt ut i luften, försökte få tag på en stol. Istället kände jag ett stycke kall metall i min handflata, ett handtag. Höll i mig hårt, orienterade mig på så vis. Förstod långsamt att jag hade köket bakom min rygg och hallen framför mig, där var det mörkare. Vart skulle jag ta vägen, nu när Messias kände till var jag bodde?
”Ska vi dra till skogs?”, frågade jag katten. ”Tror du vi går säkra där, kanske vi kan hitta en flygel någonstans ute i vildmarken under vilken vi kan gömma oss?” Slog ut med armarna, krockade in handen i dörren, gned bort smärtan med den andra handflatan. ”En ynka liten plats nånstans i denna förbannade värld där Gud inte kan höra allt jag tänker.”
I det samma återvände min syn, i alla fall delvis. Såg en skymt av hallen framför mig. I all sin smutsiga charm, korkmattan på golvet som var fläckad av avträde från fågel, färgburkar, saker som spillts ut genom åren. Anade katten, hans oengagerade uttryck, den trötta pälsen, krokiga svansen. 
Skymten av hallen fyllde mig med en underlig energi. En ilska, en vanvettig ilska över hur allt hade blivit. Det enda jag ville var att leva ett helt vanligt liv i synd. 
Men omedelbart där efter – min bild av hallen grumlades igen. Jag sjönk ihop, satte mig på golvet, lutade ryggen mot dörrkarmen. Det bultade framför mina ögon. Starkt, pulserande, främmande. Synen gled bort än mer, in i en avgrund. Alla de där scenerna, då jag vikit undan av rädsla, då jag gömt mig, då jag fallit tillbaka…
Varför var det jag som hade flytt från församlingen? Varför var det inte tvärt om, att Pastorn levde här, förblindad, bland möss och all ohelighet, medan jag tog över kyrkan med allt vad det kunde innebära av enkelhet och status? Och varför röt jag inte ifrån istället för att gömma mig under flygeln? 
Och nu, skulle jag lämna även detta hem, denna trygghet som jag ändå lyckats skapa? Fly ännu en gång, ge mig ut i skogen och leva där under någon gles och ogemytlig gran. 
”Det räcker nu”, sa jag till katten. Andades ljudligt. ”Jag vill ha ett hem, är det för mycket begärt? Ett hem med väggar och tak som Gud inte tar sig igenom.” 
Vinden dök upp för min inre syn, minnet av hur jag hade gått där på plankorna, skräckslagen bland allt det främmande. Det mumifierade djuret som stirrade, skrämde mig med sina vita kulor till ögon. Och fågeln som flög rakt upp i taket med en sån kraft att det blev ett stort hål. Inte konstigt att Herran hittat mig. Var det Gud själv som styrt? Som tänjt på sina rättigheter och processat taket på så vis, att han skickade en olycksalig fågel att göra ett stort hål – för att få tillträde till min förrymda själ?
Och jag som i det där ögonblicket önskade att Pastorn kunde komma och föra mig tillbaka till det som varit, ett liv inom nådens fängelsemurar. Övervakad, kuvad och aldrig fri.
Var det därför Messias hade kommit? För att jag i ett svagt ögonblick önskat mig tillbaka? 
Mindes att jag hade stulit med mig heligt vatten, välsignad olja. Kunde det vara ett sätt att få tillbaka synen? Om nu inte synd fungerade, om det krävdes annat – om nåd var det enda som bet på blindhet av den här arten. 
Jag behövde se, behövde alla mina sinnen och min styrka. Jag behövde mig själv, allt som var jag, allt det som jag hade blivit – för att slå tillbaka.  
 
## Kapitel 18
”Rakt fram, två steg till”, sa katten som navigerade. ”Inte så små steg, fortsätt framåt bara”
”Aj, vad i helv…”
”Du ber en katt om hjälp, jag ser bara dina fötter”, avbröt katten. 
Kände med handen mot pannan där jag hade slagit i, verkade torrt. Inget blod, det skulle på sin höjd bli en bula. 
”Du kunde ha varnat mig”, sa jag, trots att han hade rätt. Hur skulle katten kunna ha koll på att skåpsdörren stod öppen, att jag riskerade att drämma huvudet rakt in i den. 
”Är det här rätt skåp?” Kände med händerna utefter en hylla, fick snart tag på den blå kassens handtag. Stack in ena handen och fingrade mig fram till en flaska. Oklart om det var vigvattnet eller den välsignade oljan. Och det gjorde säkert det samma. 
”Nåd som nåd, eller hur Katt?” Grep om korken med ena handen, vred ett varv. ”Är det här verkligen rätt väg att gå?”, mumlade jag. 
”Genomför ett enklare under du, människa”, sa Katten. Ville sparka till honom som svar.
”Tror du att jag vill det här? Om jag hade något alternativ, om jag inte hyste detta inre tvång att ständigt utföra religiösa riter, tror du då att jag… ”, i det samma fick jag upp korken.
En doft av olivolja steg upp från flaskan. Den olja som smordes in i håret på folk som höll på att tappa förståndet. Hade det gått så långt? Välte flaskan försiktigt över min ena kupade handflata, kände knappt vätskan. Den höll precis samma temperatur som min egen kropp, som om den redan hade integrerats i min person, i min själ och ande. 
”Fan”, sa jag. 
”Vill du vara blind för all framtid?”, frågade katten, och jag kunde höra på hans röst att han flinade åt mig, roades av att han såg mig men att jag inte såg honom. Och just nu, när jag höll på att, fullständigt motvilligt, genomföra ytterligare en religiös rit. 
Förde handen till ena ögat, oljan rann ner mot kinden, droppade. Men jag gnuggade in det mesta, fastnade i ögonfransarna. Oljan la sig som ett kladd över ögonlocket, fastnade också i ögonbrynet. Genomförde samma procedur med andra ögat. 
När jag sedan öppnade ögonlocken såg jag köket framför mig i klara färger, allt badade i ett tydliggörande ljus, allt var precis så som jag mindes det. Konturer, skuggor, Havregryn och Morgongymnastik skrivet med kol. 
”Där är du Katt”, sa jag till honom som ett tack för hjälpen. 
”Visst vill du kalla mig för Kattjävel, erkänn?”
”Självklart”, svarade jag, och inväntade tillståndet av frånvaro från ångest, det som brukade följa på religiösa riter. Stod och inväntade, höll andan och gjorde mig redo. Men inget kom. 
”Riterna ger mig ingen kick längre”, sa jag besviket.
”Men du ser?”, la katten till. Han hade en poäng. Ändå surrade en ilska inom mig, allt tydligare, allt mer eftertryckligt. Hade inte glömt. 
 Ställde ifrån mig flaskan med olja, snabbt och hårt, som om den bestod av ett farligt gift. Andades kraftfullt, ilskan växte, arbetade inuti mig som en motor på högvarv. Funderade på om det kunde vara farligt, om trycket invändigt kunde bli så högt att en åder sprack. I så fall fick det bli så, för jag behövde göra något åt detta. 
”Det får vara nog nu, Katt.” 
Vände om och gick ut i hallen, sparkade undan bråten som låg framför dörren till vinden med flera våldsamma sparkar och ryckte upp dörren. Gav ifrån mig ett skrik, rakt ut, oartikulerat och mållöst. Höll mig inte i något, klev bara upp för trappsteg efter trappsteg. Vevade med armarna för att få bort spindelväven. 
Väl uppe ställde jag mig på första bästa planka och tittade mig omkring. Såg det mumifierade djuret som hängde från sin spik, platt och stel. Hörde djuren tassla, springa in i sina gömmor. Och jag mindes skräcken, kunde ännu känna den över min hud. Mindes hur jag hade lamslagits, frusit fast och hur katten hade räddat mig genom att inte tillåta min själ att rinna iväg, slutgiltigt slita sig helt från min kropp. Såg den döda fågeln som låg och kladdade rakt under hålet. Men nu var äntligen ilskan större än skräcken. 
”Gud”, skrek jag högt och befallande. Tystnade och inväntade svar. 
Blickade upp mot hålet varifrån ett stilla ljus rann ner, en ström av partiklar dansade alldeles andäktigt i skenet, opåverkade av min vrede. 
Skräcken och ilskan drog mig i två olika, samtidiga riktningar. Ville hoppa fram, konfrontera Gud och hans hantlangare, sätta en tydlig gräns, agera redigt inför det ovälkomna inbrottet i mitt hus och i mitt liv. Ville samtidigt lägga mig ner på golvet och slukas av omgivningen, falla sönder i partiklar, låta livet rinna iväg och kroppen torka ihop till ett obskyrt damm. Kanske var det det som hade hänt det mumifierade djuret?
”Gud”, skrek jag igen, men rösten brast. ”Med vilken rätt övervakar du mig”, sa jag desperat, blickade mot hålet. Väntade mig att se något då, till exempel ett starkt ljussken eller annan motsvarande, trovärdig manifestation – något kraftfullt. Gjorde mig redo för en gudomlig vedergällning. Vad kunde han tänkas hitta på, hade redan blivit fråntagen och återfått synen. Kanske var det hörseln nu? Vad av min kropp, mina sinnen, min frånvarande själ och ande skulle jag behöva offra för att bara få vara i fred, leva ett ostört liv i synd? 
”Kom fram bara”, sa jag, spände mig, gjorde mig redo. 	
Svaret kom som en vibration, slutade andas – det hördes ett främmande ljud, ett brummande som fick jorden att skälva. Kunde det vara en begynnande jordbävning? Kunde Gud vara så grym, att han sände en hord av insekter eller kreatur mot mitt hus. Ljudet kom närmare. 
”Ska du utplåna mig?” 
Luften vibrerade, huset, ja allt vibrerade. Det smällde och härjade där utanför, något närmade sig med väldig kraft. Hålet i taket växte, porösa träflisor föll ner och spikarna löstes upp, hela taket höll på att rämna. 
Ja, jag hade fått svar från Gud. När jag bad om ett liv i synd, att få leva utan nåd, att inte bli förföljd – då öppnade Gud upp sina kanaler allt mer. Då utvidgade han sin närvaro. 
Rädslan och ilskan gick samman i mitt bröst och bildade en hopplös gröt – till lika hög grad paralyserad som aggressivt uppviglad.
”Farväl, liv. Farväl, Katt”, sa jag. Gjorde mig redo för en kollaps, att huset, min själ och min kropp skulle raseras av skalvet. Kröp ihop, la mina armar över huvudet som skydd mot allt som föll från skyn trots att jag förstod att något sådant inte skulle hjälpa mot det som komma skulle. Bet ihop tänderna, försökte hålla tillbaka min reflex att be till Herran när jag fruktade för mitt liv.  
 
## Kapitel 19
Ljudet förändrades något – slutade att öka i styrka, hörde en hård smäll, liknade ett skott från en pistol, därefter ytterligare några mindre smällar men svagare och med tätare intervaller.
Satt orörlig, försökte samla alla intryck till en helhet. 
En stegring i mullret, sedan blev det alldeles tyst. 
Andades igen, försiktigt. Ännu föll material från taket, damm och flisor. Ljuset som rann från hålet tycktes neutralt, varken gudomligt eller naturligt – jag vågade röra mig. 
Kröp vaksamt som ett djur utefter plankorna bort mot husets gavel, ljus kom in genom en bred springa i väggen där. En planka satt nog löst eller hade kanske ramlat bort. Pulsen slog hårt, var osäker på om jag borde titta ut. Om det fanns något där jag i själva verket inte ville se, inte skulle kunna hantera. 
Luften som strömmade in från springan var inte frisk utan luktade starkt av bränt och olja. Måttade in så att mitt ena öga såg. 
En gammal, krockskadad traktor stod på gräset nära huset. Det rann något från underredet, stanken av diesel tilltog. Det var alltså den som hade mullrat. Någon stod bakom fordonet, såg bara hur det rörde sig där, riktade in mig för att få bättre sikt men springan var mycket smal. Såg en keps, ett par händer som grep om något, en möbel. Just när jag höll på att dra en lättnades suck, att detta inte var ett omedelbart hot mot min existens, att Gud inte hade riktat in sina väldiga styrkor för att förgöra mig och mitt hem – insåg jag att det var Messias som rörde sig där nere, i gräset. 
Reste mig upp, häftigt och ilsket, slog huvudet i en takstol, gav av misstag ifrån mig ett högt skrik. 
”Hallå”, hörde jag strax där efter. Det var han, Messias, som kallade på mig. 
Ilskan stegrades, ännu en seger över rädslan, jag började gå med kraftfulla steg mot trappan. Såg att alla dörrar stod öppna och jag anade katten, hur den svansade ut genom ytterdörren i ett makligt tempo som om inget fanns att frukta i världen. Hade han inte lärt sig något, förstod han inte alls vad som var i görningen? 
Gick ner, gick raka vägen ut, skakade av indignation och raseri. 
Ställde mig framför verandatrappan. 
”Nu räcker det!”, skrek jag. 
Sträckte armarna rakt ut, fötterna brett isär. Om nu mitt hus skulle jämnas med marken skulle han få börja med att köra över mig. Mitt synfält smalnade av, ljusskenet bultade i takt med mitt hjärta och alla färger flöt in i varandra. 
Det gjorde ont bakom ögonen, i huvudet, i axlarna. Såg katten gå fram till honom, till Messias som böjde sig ner och strök katten över huvudet. Bredvid Messias stod ett bord, massivt trä, äldre modell. Ett sådant man kunde förvänta sig att hitta i ett gammalt torp i en skog. 
”Tänkte du behövde”, sa han. Han lyfte bordet och började gå mot verandan. 
Min hjärna kokade av ilskna svar, allt jag ville säga. Hur jag inte uppskattade att få mitt hem invaderat, hur jag aldrig hade bett om frälsning. Med vilken rätt, ditten och datten. 
”Har du avlyssnat mina tankar”, sa jag, gråten pressade sig på. Han svarade inte. Gick bara rakt emot mig. Och jag som inte skulle flytta på mig – som var villig att offra allt för ett liv i frihet. Kände hur min kropp baxade sig bakåt, gav plats, lät honom passera. 
”Du kunde hjälpa till”, sa han. 
Gick efter honom, tog tag med svettiga handflator och lyfte, skakande armar. 
”Lyft jämt rakt opp”, instruerade han, och jag gjorde, åter igen, exakt som han sa. Och kände mig som en slav, en som inte hade styrka nog. 
”Min stringens… den är som bortblåst”, sa jag med en röst, så tunn och svag. Så konturlös. 
Han ställde bordet mitt i köket, drog en stol intill och satte sig prövande med armbågarna mot skivan. Vickade fram och tillbaka. 
”Detta fungerar”, konstaterade han. 
Iakttog honom, det vände sig inuti, ett obekant pirrande. Skrapade och rev av hat, gissade jag, och starka motargument. 
 
## Kapitel 20
Insåg, i det ögonblicket – behövde omedelbart lämna huset där jag tills nyss hade känt mig trygg, bortom nåden. Det här var ingen idé. Gud var för starkt närvarande i världen, särskilt nu sedan Messias återvänt för att plocka hem de sina. Öppnade skåpet med den blå kassen, kontrollerade att allt låg kvar, kontanter, vigvatten, kyrksilvret, la tillbaka den heliga oljan som hade återgett mig min syn. Tog bilnyckeln. Gick ut ur huset. 
Hade ingen plan. Började gå mot vägen, mot bilen eller mot skogen. Det gjorde det samma, hade ingen destination. Katten traskade efter. 
”Du kan stanna här Katt”, sa jag.
”Vart ska du?”, frågade katten.
”Jag har ingen aning. Kan bara inte vara kvar. Huset är för invaderat”
Gick ut på vägen, sparkade irriterat på småstenarna. 

Det dröjde inte länge förrän jag hörde någon ropa efter mig. Ändå fortsatte jag rakt framåt utan att respondera eller vända mig om. Det gick ytterligare någon minut innan jag hörde ljudet av traktormotorn som startade – han körde efter mig. Så lätt skulle jag inte komma undan. Anade Messias som satt i hytten och tittade ner på mig, körde om på höger sida, svängde runt och ställde traktorn på ett sådant sätt att han blockerade vägen. Vred på ett reglage så att traktorn tystnade. 
”Jä tänkte bara att du behövde ett bord”, sa han och hoppade ur traktorn. 
Återigen paralyserades jag av hans närvaro. Alla de där sakerna jag ville säga, all gränssättning var som bortblåst. Han gick mot traktorns bakända, där satt en gul skopa monterad och i skopan låg en trälåda som han lyfte upp. 
”Och så kokte jag lite mer kaffi”, la han till, gick emot mig. Överst i trälådan låg en uråldrig, blommig filt och när han lyfte på den såg jag en termos, två spruckna koppar, en ask med köpekakor och ett antal flaskor med klar vätska. 
Hade bara druckit kaffe en enda gång sedan jag lämnade församlingen, just innan jag insåg att Gädd-Jan var Messias, och kakor från affär var en lyx jag knappt ens visste vad den innebar. Han gick mot vägkanten, hoppade över det grunda diket och tog några steg in i skogen bland tallarna. Stod en kort stund och granskade omgivningen innan han la filten på marken. 
”Går det bra, detta?” 
Mitt inre, min avknoppade själ – hade inget försvar kvar. Tanken på att dricka kaffe och äta kakor tog överhanden, hoppade bedövat över diket även jag och satte mig tungt och uppgivet på filten, lutade mig mot en tall. Förlorade allt mer känsel i ben och armar. Han dukade fram, öppnade kakburken och doften av vanilj spred sig, han tog fram en av flaskorna, skruvade upp den. 
”Tar du rent först kanske, eller ska du blanda med kaffe?” 
Gillade när saker var rena, putsade med ättika och blanka. 
”Rent”, svarade jag. Han hällde upp i båda kopparna från flaskan och lyfte omedelbart sin kopp i den skärva som ännu var kvar av det som en gång varit ett öra. 
”Ja, skål då”, sa han, väntade inte på att jag skulle göra likadant utan svepte i sig hela koppens innehåll i ett enda drag. 
”Ahh”, sa han, skakade på huvudet, halsmusklerna spände sig som om han fått i sig något vasst. 
Vad innebar rent? Vad var det för vätska han hade serverat? Skål, ett ord jag aldrig tagit i min mun.  
”Ska vi supa nu?”, frågade jag och tog kaffekoppen. ”Jag har alltid drömt om att få supa”, sa jag. Satte mig mera upprätt men föll omedelbart tillbaka mot tallen, några klara droppar skvätte ut, rann utefter handen och underarmen. Min kropp saknade styrning. 
Satte porslinet mot underläppen, smakade försiktigt. Först det beska, sedan det överväldigande starka. Svalde och kände hur det rev ända ner i magen, drycken öppnade upp ansiktet och svalget. Av ren förvåning tog jag lite till. En behaglig värme spred sig ut från magen, upp i huvudet och ut i alla leder. Fick mig att le. 
Innan jag hade hunnit ställa ner koppen på filten hade Messias fyllt upp sin kopp till bredden igen. Han hävde i sig innehållet utan att först varken ha skruvat på locket eller ställt ifrån sig flaskan. Fyllde därefter upp koppen igen. Tre fyllda kaffekoppar med sprit fick han i sig medan jag hade smuttat, förundrats, känt hur det varma betedde sig i kroppen. 
Han tog fram termosen, skruvade upp den och jag kunde se hur det steg en varm ånga när han hällde upp. 
”Tack”, sa jag, förde koppen mot munnen. Sprit blandat med kaffe, tog en klunk och lät drycken ligga kvar i munhålan längre än vanligt. Upplevde att drycken lyfte mot gommen, att den var en gas som alldeles lätt pressade uppåt. Svalde, insåg först då, efteråt, att jag under några ögonblick befunnit mig i en annan, ny och drömsk sfär. Kakburken sträcktes emot mig, armen betedde sig underligt när jag lyfte den. Mitt vanliga, finkänsliga sätt att gripa saker ur burk var borta. 
”Finkakor”, sa Messias och tog en hel hög ur burken och började mata i sig, pressade sönder bakverken mellan sina delvis tandlösa käkar. Målmedvetet och effektivt. Stirrade rakt framför sig. 
Kände hur ryggen pressades allt mindre energiskt mot tallens stam, hur fingrarna inte längre höll i koppen så hårt att de vitnade. Åt av kakorna, en artificiell smak av apelsin och ett fett som la sig som en hinna i munnen. Som bara kunde sköljas ner av kaffet och spriten. Messias tittade än mer rakt framför sig och satt med hukad rygg, suckade med jämna mellanrum. 
Ilskan som fortfarande surrade i mitt innersta bäddades in, skavde allt mindre. Andra krafter inverkade på mitt psyke – rysningar av värme från min ryggmärg, hur vinden fläktade lustigt över huden, ett trivsamt och ivrigt virrvarr i magen. Fick inte för mig att säga något, bara se åt Messias håll. Iaktta honom, hur han suckade och verkade äta och dricka sig andfådd. Tyckte att mina problem, som att det var hål i taket och att Messias hade trängt sig på, att de framstod som allt mildare, mindre omfattande. Ju mer jag iakttog. 
Gud fick väl lyssna på allt jag tänkte då, och vad hade jag egentligen att dölja? Det var ju Messias själv som bjöd på sprit. 
”Jag har en idé”, sa jag, och hörde att min röst var beslöjad, fördröjd. Tog fram de båda bägarna av silver ur den blå kassen. Rörelserna var sävliga, det gick långsamt.  ”Jag tycker vi ska dricka spriten ur dom här”, sa jag. Räckte honom den ena, blanka silverbägaren.   Vi skålade i nattvardskalk, det slog mig inte hur underligt det var. Att Messias söp, att han skrattade åt att vi drack ur bägarna. Minnena av hur pastorn lyfte nattvardskalken mot himlen, prisade Gud och på så sätt förvandlade vinet till Krist i blod – minnena svävade, var både närvarande och frånvarande. Det hela var lustigt, att Messias, nu efter sin andra återkomst, skålade i de bägare som tidigare varit fyllda av hans eget blod. Det blod som rann från korset då, när han senast vandrade på jorden, den där gången när han föddes till världen av jungfru Maria. 
Messias drack djupa klunkar, såg hans underläpp röra sig rytmiskt mot silvret och anade några droppar som rann ut genom mungipan. Iakttog noga hans hals, stannade till i mitt eget tuggande och la märke till sväljrörelserna, till musklerna och huden. Innan jag återupptog smuttandet på drycken i min egen nattvardskalk. 
”Du har en törst”, konstaterade jag. 
”Jä jävlar…”, sa han, med en röst var grumlig, oartikulerad.
Uppfattade uttalandet som komiskt, oavsett vad det var han avsåg, log för mig själv. Hade jag egentligen känt den här typen av glädje tidigare, slog det mig. När jag var en del av församlingen hade jag min glädje i Herran, det var i alla fall det standardsvar jag hade övat in. Det var det jag skulle ha svarat om någon hade frågat mig om jag ville följa med på danspalats, bio, biblioteket, casino eller annan syndig inrättning. Och jag log ofta, log mitt saliga leende. Men hade jag någonsin känt just detta, berusning, glädje? Lycka över att inte bry mig så mycket om allt det som var överhängande? 
Flyttade mig längre in på filten, närmare Messias. La mig ner, slog ut armarna. Tittade upp i himlen, dagsljuset som filtrerades genom ett antal kraftiga tallgrenar. Lyssnade till ljuden av honom, hur han mumlade och pressade i sig kakor och sprit. Hade jag tidigare reflekterat över att den här platsen, här där jag slagit mig ner – var vacker? Hade jag tidigare tänk på mig själv på det här viset, som en konsument av det goda? Kände dofterna från skogen, gran och tall, mark som stod i blomning. Ljung, humle, blad som krossades av vår tyngd mot filten. 

Messias släppte kalken med ett brak, jag reste mig upp och försökte överblicka situationen. Han kröp ihop till en boll, fick ur sig ett skrik, lät närmast som en råbock, ett vilt och skadeskjutet djur. La sig på sidan och kved och höll sig över bröstet. Jag lutade mig närmare, fokuserade på hans ansikte – blekt och fuktigt och med en frånvarande, eventuellt rädd blick. 
”Är det demoner”, frågade jag, lutade mig ännu närmare, höll på att välta och fick ta ett förnyat stöd med båda händerna. I sista sekund förhindra – att jag rasade ner över honom.
Han försökte resa sig trots den intensiva smärtan men kom bara upp på alla fyra. Kröp i riktning mot vägen men stannade snart igen och skrek, innan han försökte krypa vidare. Tystnade.
”Hjälp”, väste han, ett vitt skum blev synligt i mungipan. 
”Hur då”, frågade jag. 
Han föll ner, låg på mage, vred sig på sidan och blev återigen liggande som en boll, hopdragen i kramp. 
”Skött… kärra… kompost”, flåsade han. 
Och det var sant, på samma sätt som han hade kört hem mig från skogen skulle jag kunna köra honom i skottkärran. Ändå blev jag stående, hela världen snurrade. 
”Är det inte bättre att ta traktorn?”, sa jag, började samtidigt gå mot fordonet utan att invänta svaret, men insåg att jag höll på att ramla ner i diket. Balanserade upp kroppen, vägen rörde sig under mina fötter. Traktorn såg ut att falla, även den, just så som träden höll på att falla. Stapplade fram till den, satte ena handen mot plåten som ännu var varm, för att inte välta. 
”Jag kan ju köra bil, eller hur, borde ju kunna ratta även det här vidundret”, sa jag, mest till traktorn. Klappade till den, ett hårt slag över motorhuven så att det dånade. Ett slag som var menat som en ömhetsbetygelse men som gjorde att hela karossen skakade. 
”Nu ska vi se… ”, sa jag, gick mot traktorns sida. Sträckte mig, tog tag i hytten, ställde mig på ett trappsteg och försökte på ett överskådligt plan skissa upp den närmsta framtiden: Först svinga mig upp, slå mig ner i sitsen. Hitta en knapp eller nyckel, starta. 
Avbröts av ett starkt vrål. Messias stod på alla fyra, frustade och verkade andas ansträngt. Ingen tid för tvivel, så jag svingade mig upp men träffade inte rätt, blev hängande. Höll fast mig med båda händerna, kämpade för mitt liv, grep med all min kraft om hytten och svajade fram och tillbaka utefter traktorns sida samtidigt som ett illamående växte till. 
”Messias”, sa jag, men han kunde inget göra. Försökte få fäste med ena foten, fastnade istället med den andra foten på något som stack ut från karossen, oklart vad. Kanske stod jag på ett batteri, något känsligt reglage, vad vet jag. Men tog i alla fall sats och hävde mig upp i hytten. Flaxade med benen halvt utanför, ålade mig in till förarplatsen.
”Oh, jag häver mig upp. Jag, din vän, är lik en gasell, lik en ung hjort. Ser du, Messias?”, skrek jag, och stannade upp ett ögonblick i förundran. Över att jag så obehindrat citerade Bibelns höga visa, trots mitt tillstånd. 
Klättrade upp i stolen, grep ratten och kunde ganska snabbt konstatera vilken nyckel jag skulle vrida om, det fanns bara en, därtill stod det START med stora bokstäver över en knapp.  Traktorn hostade igång och började omedelbart röra sig framåt, rakt mot ett dike. Jag drog ratten, den var så trög att den i det närmaste satt fast. Och någon broms hittade jag inte.
”Messias, gör dig redo”, sa jag, men visste ännu inte hur jag skulle lyckas vända ekipaget för att hamna på rätt kurs. I det samma åkte ena framhjulet ner i ett dike, traktorn rörde sig framåt på snedden, allt snabbare. Drog ratten, lyckades i sista sekund få traktorn att byta kurs så att den hoppade upp på vägen. 
Messias verkade må bättre, för han stod upp. Gjorde ett slags tecken med ena handen, den andra höll han över sitt hjärta. Jag testade de olika pedalerna, reglagen. Traktorn besvarade slött, haltande, den hoppade till och stötte ut ett svart moln ur det höga röret som satt monterat på framhuven. Efter en hård smäll stannade den. 
Jag vände mig om i förarsitsen och såg att Messias gick framåtlutat mot traktorns gula skopa samtidigt som han höll sig hårt om hjärtat. 
”…till komposten”, andades han fram, tog ett sista vingligt steg, kunde sedan ta tag i skopan och sätta sig på kanten innan han la sig raklång på rygg. 
”Vilken kompost”, frågade jag. 
Messias svarade med en rad olika läten, oartikulerat och vilset, rullade därefter åter ihop sig till en boll.

 
## Kapitel 21
Jag startade motorn, höll på att välta ut ur hytten när jag vände mig om, men lyckades hålla mig kvar genom att gripa hårt om rattens svarta, smutsiga och spruckna bakelit.   Pressade traktorn till det yttersta, lutade mig fram och stirrade hårt mot vägen, som om det kunnat hjälpa traktorn att ta sig upp för backen, förbi krönet. En tår rann ner för kinden, släppte helt kort ratten och torkade bort den, sedan återupptog jag mitt fokus – att frakta Messias till en kompost. Närmade mig toppen, krönet, bakom vilken en annan värld snart skulle breda ut sig. 
”Vart ska jag svänga sen, efter krönet”, skrek jag, men min röst kunde omöjligt överrösta dånet från traktorn. Och inte kunde jag vända mig om, inte nu mitt i den dramatiska färden, och se om han pekade åt något håll eller dirigerade i den ena eller andra riktningen. 
”Jag har helt enkelt att free styla”, sa jag lågt till mig själv, samtidigt som traktorn nådde den högsta punkten. 
Framför mig bredde byn ut sig, ett vagt nät av småvägar som ledde från den ena gården till den andra. Något som närmast liknade stigar, kanske ämnade för häst, sträckte sig från uthusen och skogen. Vyn var häpnadsväckande, att jag inte tidigare hade lagt märke till det storslagna.
”Kompost”, påminde jag mig själv. ”Var kan jag hitta en kompost?”
Tog sikte på det närmaste huset, ett smutsgult plåtskjul. Gräset runt omkring var högt och ovårdat, men någon ägde stället, för det stod en bil parkerad på sniskan framför skjulet, spår i gräset avslöjade att den körts nyligen. Och fanns det människor fanns säkert också en kompost. Svängde av, lät traktorn köra med full gas, det fick väcka anstöt, det fick låta och dundra, människor fick undra. Messias behövde… en kompost. 
”Varför behöver du en kompost?”, skrek jag. 
Samtidigt svängde jag in mellan skjulet och ett uthus, tittade mig stressat omkring. Kompost, hur skulle jag lösa detta? Vi befann oss nära skogsranden och flera hus låg i en klunga, varav ett av dem liknade ett bättre boningshus. Tryckte på de olika reglagen, traktorn saktade in – jag vågade äntligen vända mig om, hastigheten var tillräckligt låg. Messias pekade med ena armen mot en hög av grenar, gräs och ett gammalt däck. Så, jag svängde dit, fick stopp på vidundret och slängde mig ut ur traktorhytten innan motorn tagit sig igenom hela den nödvändiga proceduren av höga smällar och svart rök, för att slutligen hoppa till och tystna. 
”Messias”, sa jag, och rusade mot skopan. 
Han satt upp, förberedde sig på att hoppa ner. Mötte helt kort hans blick, dimmig och blank. Innan bilden av honom gled isär, delade upp sig i två identiska delar. Jag kunde inte hålla ihop honom. Messias tog sats, hoppade, stapplade till och föll. Han kröp mot högen av bråte. 
Smärtan tycktes outhärdlig, han drogs ihop i en kramp och ansiktet förvreds och fradgan växte till sig, rann ner över hakan. 
En plötslig smäll från traktorn fick mig att först rycka till, sedan att lyfta blicken. Den ångade av värme, en ovanligt svart dimma steg från avgasröret innan den grymtade utdöende, säreget. Och det var då jag såg en man, stod med benen nedstuckna i grova stövlar och armarna utefter sidorna av en blårutig skjorta. 
”Vad i helvete”, sa mannen. 
”Jä ska dö”, svarade Messias, och drog ett skrovligt, långt och djupt andetag. 
Messias föll ihop med ansiktet mot marken men fortsatte ändå framåt, släpade sig mot komposten med hjälp av armbågarna – han tycktes förlamad från höften och nedåt. Kämpade upp huvudet med spänd nacke, spärrade upp ögonen, blev ytterligare blek och spände kroppen i vad som verkade vara dödskramper. Jag rusade fram mot honom. 
”Nej”, skrek jag. ”Nej, Messias du får inte dö, inte nu.” Han hävde sig de sista centimetrarna, välte över och landade på rygg i komposten. Tårar föll från mina ögon, jag böjde mig ner och tog tag i hans grova, av nikotin gulfärgade hand och den var kall och fuktig – jag tänkte på korset. Hur han lidit då, när han sist var nedstigen till jorden. 
Skulle alla nu tro att det var jag som dödat honom? Inte bara hade jag lämnat Pastorn och församlingen för ett liv i synd, jag hade även tagit kol på mänsklighetens enda hopp, den möjlighet som bara Kristi andra återkomst kunde erbjuda. 
Hans kropp ryckte, huvudet vred sig från sida till sida i en kramp som förvred hans anlete än mer, fradgan som hängde segt från munnen slängdes av och an, hans armar skakade. 
”Vad ska jag göra?”, frågade jag, men inget annat kunde jag göra än att bara iaktta. Se den långa gestalten, dels i kramp, dels drabbad av förlamning, hur han gned sin rygg och sitt huvud mot själva den förruttnelse som pågick och osade från komposten – den värdsliga förruttnelse som enbart hans frälsning kunde lindra. Och bilden av honom som gick isär, blev till två i vad jag gissade var en alkoholrelaterad skelning. 
”Nej, du får inte”, viskade jag. 
Hans kropp spändes i en hård båge, jag föll ner på knä vid hans sida och försökte möta hans blick, den som hade vänt sig inåt. Eller uppåt? Ja, var detta jag fick se en bön, var det nu han för sitt inre bad Gud Fader om att låta denna bägare gå förbi honom? Så som jag läst i skrifterna att han bad då, för länge sedan, inför sin avrättning. 
”Är inte detta ändå lindrigare än att spikas upp på ett kors?”, försökte jag trösta. 
Hans hand, fuktig och kall, knep om mina fingrar. 
Därefter sjönk han ihop, slapp och med ena armen hängande över det förbrukade bildäcket som låg intill honom. Ögonen stirrade slött. 
Var han död?
”Hallå, Messias, vakna?”, Skakad hans arm, försökte väcka.   Ut ur Messias strupe föll, som från ingenstans, en kraftig och djup rap som luktade fränt av lök och vitkål. 
Omvärlden tystande. Var detta ett värdigt sätt att lämna jordelivet för den allsmäktiges enda son? Messias låg alldeles stilla, väntade på att hans blick skulle kallna, att kroppen slutgiltigt skulle stelna. 
Istället syntes en allt rödare färg över huden, växte fläckvis upp från halsen och vandrade vidare över hakan, kinderna och till sist pannan. Ja, Messias tycktes ånga och osa, svetten rann utefter ena tinningen och fradgan lossade långsamt, rann ner i komposten. 
”Jävel, jä behövde visst bara rapa”, sa han, besviket.  
Messias snurrade, obrydd om vad för klet han låg i. Åmade sig. 
”Arvet, vad ska jä göra?”, yrade han. 
”Arvet vaddå, rapa… ska du inte dö”, frågade jag. 
Tårar och snyftningar värkte fram ur honom i konvulsioner som han tycktes försöka hålla tillbaka. Messias yrade vidare, skrek till, hörde inte riktigt vad han sa, dels för tårarna, dels för att han fortfarande var påverkad av spriten. Han slet sin hand ur min, satte sig bryskt upp och tog stöd med båda händerna i komposten, grönsaker som var i en tidig förmultning blandat med fiskrens, han satte fingrarna rakt ner i sörja.
”Dret-Svein, kan jä bo hos suggorna i vinter? Äta melass och sova i halm?”, skrek han, uppfattade tonfallet som överdrivet. Reste mig och tog ett steg bakåt. Messias, stanken från komposten, det teatraliska i hans uppförande. Han höll alltså inte på att dö. Tittade mig omkring, mannen som stod en bit ifrån oss skakade på huvudet till svar. 
”Jag ska bara pissa”, sa mannen och gick mot ett lågt träd som växte snett ur en hög av metallbråte, något som liknade en ihopsjunken bil. Han drog ner byxorna och blottade en skymt av två tomma, vita hudpåsar – kunde en rumpa se ut så. 
”Till och med Dret-Svein kommer dö före mäg”, skrek Messias, lyfte sin ena hand varifrån det hängde ett grånat potatisskal, pekade mot mannen, men tittade på mig.
 ”Med en sådär dålig stråle är det inte långt kvar”, förklarade han. 
Jag hukade, vred huvudet, försökte få en uppfattning om kraften i det som mannen släppte ifrån sig. Men för sent, Dret-Svein vände sig om samtidigt som han skakade av sig och knäppte byxorna, som var uppenbart våta i grenen. 
”Det är inte alla som pissar som en tjur, som du Gädd-Jan”, sa han. ”Det spelar ingen roll hur mycket han dricker och äter transfett”, fortsatte Dret-Svein och riktade sig emot… mig? 
Jag vände mig om, såg om det inte fanns någon där bakom som han avsåg, för varför skulle han rikta sig emot mig? Men där stod ingen. Transfett, vad menade karln?
Männen tittade på varandra. Messias ansikte hade svullnat upp av tårar, snor rann ur näsan, ännu hängde strängar av fradga utefter hakan. 
”Har han inte berättat om arvet och hjärtinfarkten?”, frågade Dret-Svein. 
 Messias ryckte i kroppen, såg att hela ansiktet förvreds men hörde inga hulkningar. Dret-Svein tittade på Messias, tog en klunk ur en burk. 
”Göbben fick ett arv”, förklarade han utan att släppa Messias med blicken. ”Den jäveln…”, och så tog Dret-Svein en sista djup klunk ur burken innan han skrynklade ihop den och slängde den hårt ifrån sig. ”…och så tänkte han dricka sprit och äta transfett för alla penningar, för att dö i en hjärtinfarkt” 
”För att få hjärtinfarkt?”, frågade jag rakt ut. Det stod inget i skrifterna om blockerade vener, inte något om död för egen hand, inte ens indirekt för egen hand, genom transfett och sprit. Vad menade han? 
”Han tänkte dö precis när arvet var slut”, fortsatte Dret-Svein. ”Alla vet det”
Messias la sig ner igen, tittade rakt upp i himlen. Lukten från komposten blev allt mer påtaglig, vad allt låg egentligen där och ruttnade? Och varför ville Messias ligga just där? Jag tog ett steg åt sidan, sträckte på mig för att se. Stack det upp ett avskuret rådjurshuvud som stirrade dött och blankt ur högen? 
”Är alla penningar slut nu, Gädd-Jan?”, frågade Dret-Svein samtidigt som han långsamt gick mot komposten. 
”Han kom hem till mig med ett bord, sprit, kaffe och köpekakor”, sa jag, mest för att själv förstå sammanhanget. Bjöd han mig på det sista han ägde? Drack han så djupt ur kalken i syfte att dö, där, på filten? 
”Kompost, varför ville du till en kompost?” 
”Här på skogen finns det högar där vi bränner sånt som levt klart, kompost”, svarade Dret-Svein i Messias ställe. 
”Var det för att du levt klart du ville till en kompost?”, frågade jag Messias, gick ett steg närmare men slogs tillbaka av den intensiva lukten.
”Duger det åt fåren, getterna och alla tjuvskjutna älgar och rådjur så duger det till mäg”, sa han. 
Vad betydde det? Såg mot Dret-Svein, försökte tolka orden som uttalats, ville ha svar. 
”Göbben har väl inga penningar till en begravning”, konstaterade Dret-Svein. 

Jag vände mig bort från Messias, tittade rakt in i skogen och försökte samla informationen. Messias hade alltså fått ett arv, ja det var inte underligt, han var ju ändå Guds enfödde son. Och att det låg i pipen att han skulle dö, inte heller det var konstigt. Vetekornet måste dö, så stod det i skrifterna. Men att det skulle ske genom att tillskansa sig själv en hjärtinfarkt till följd av dåligt leverne, för att sedan låta sig begravas i en komposthög bland döda djur och förmultnad mat? 
”Är det här verkligen förankrat i Herran?”, frågade jag. 
Messias satte sig upp, ett längre spagettisstrå hade fastnat i hans hår. 
”Vem fan är du?”, frågade Dret-Svein och granskade mig, som om han inte förrän just då fick för sig att undra över min närvaro. 
”Det är hon som stjäl ved och grejer om nätterna”, svarade Messias i ett nytt, tröttare tonfall. 
Dret-Svein gick, försvann runt hörnet på uthuset. Messias hade slutat gråta, stirrade bara tomt framför sig. 
”Vilket fint bord du gav mig, tidigare”, sa jag, i ett försök att lätta upp stämningen, men min replik blev hängande i luften. Något som fick mig att fundera. Var jag inte alldeles nyss vansinnigt arg? Varför kände jag då ett behov av att trösta, ställa till rätta?
”Med vilken rätt kom du ditsläpande med ett bord?”, fortsatte jag, rösten skavde och gjorde ont. Men Messias svarade inte. Han fortsatte bara stirra rakt framför sig med den idiotiska blicken. Något väsentligt hade väl lämnat honom, en del av hans själ, gissade jag.  Dret-Svein kom tillbaka, rundade hörnet på uthuset, höll en grön trädgårdsslang i handen. 
”Res dig upp”, artikulerade han starkt med ilskna konsonanter. 
Jag reagerade genom att sträcka mina händer i luften, som om han riktade ett vapen emot mig. 
”Inte du, dig skiter jag i, än så länge i alla fall”, sa han utan att titta åt mig. 
Han vred fumligt på ett munstycke, höll det ifrån sig. 
”Det va själva jävulen”, fräste han, munstycket lossnade och vattnet i slangen pressades fram under högt tryck så att han blev blöt i ansiktet. Messias rörde inte en min. Hade han kanske ändå dött? Gick några steg närmare, han satt upp men hängde apatiskt med överkroppen, huvudet, omsluten av lukten från fisk som ruttnade. Såg ett svart skimmer över högen, gissade att det var motorolja.
”Hur står det till?”, frågade jag försiktigt. 
I samma ögonblick träffades Messias av en stråle kallt vatten. Han reagerade slött, höll upp ena handen som skydd för vattnet och vände bort ansiktet. Men när det inte hjälpte sjönk han ihop ännu mera, lät vattnet blöta ner hans kläder, hela hans person, håret, skorna. 
Dret-Svein gick närmare, spolade vattnet än mer medvetet. 
”Ställ dig upp Gädd-Jan”, skrek han ”jag har en fotbollsmatch jag vill se och jag får stryk av frugan om jag inte hjälper dig. Och du stinker för mycket för att ta in i huset.” Ändå hände ingenting. 
”Ta tag här”, sa han och gav slangen som spolade iskallt vatten till mig. Gick sen mot uthuset, där, mot väggen stod en skottkärra lutad. Han tog den och gick tillbaka, mot Messias. 
”Nu ska du mä Gädd-Jan”, sa han, lyfte Messias under armarna, välte upp honom på skottkärran, och han låg tungt med magen neråt, benen dinglade snett utanför. Dret-Svein skuttade till med skottkärran och fick Messias vikt att hamna i balans så att han kunde dra iväg med honom. Messias gnydde, av obehag, gissade jag.  
Själv stod jag kvar. Hur skulle jag göra med allt, lämna slangen med vattnet som rann? Kunde jag köra hem med traktorn? Och, förresten, hem? Jag hade ju stormat ut, sagt till katten att stanna kvar själv om han ville. Konstaterat att stället inte var säkert, det där hålet i taket, Gud som invaderade. Kunde jag återvända? Om inte, vart skulle jag ta vägen? 
Konstaterade att jag stirrade rakt framför mig, rakt ut i skogen. Den hade förlorat något av sin ungdomlighet. Hoppade till med fötterna och ställde mig mera bredbent, vattnet från slangen rann in i skorna. Bladen brann ännu men snart skulle de vara förbrända, en tydlig lukt av svamp och överblomning låg i luften – höst. Hur skulle jag klara mig i vinter? Inga pengar, Messias hade avslöjat mig – det var jag som stulit all ved i byn, så den möjligheten, att fortsätta ta från andras förråd, måste nog betraktas som förlupen. 
”Kom hit.”, Det var Dret-Svein som nu stod vid gaveln och ropade på mig. Stirrade lite på honom – hans runda, smutsiga glasögon och den våta byxgrenen, den öppna gylfen och snuset som rann – innan jag gjorde som han sa och gick emot honom. Höll ännu i slangen med det kalla vattnet rinnande.  
 
## Kapitel 22
Messias satt i skottkärran med hängande överkropp, de långa benen vilade över kanten, och han var naken – kläder låg i en hög intill. Kanske var det avståndet, att jag fått några ögonblick att betrakta världen alldeles för mig själv, att han inte längre var döende. För bilden av honom liggande i skottkärran gjorde att det ilskna surret inom mig vaknade till, fick ny aktualitet. 
Messias, den som invaderade och tog sig friheter. Han som inte föddes till ett liv bland människorna bara en gång, utan skulle prompt återfödas en andra gång. Och just när jag äntligen hade lämnat församlingen till förmån för ett liv i frihet och synd. Fy fan. 
”Spola av”, beordrade Dret-Svein. 
Vem hade jag blivit? En soldat i Pontius Pilatus armé, en som pinade Messias, förnedrade och tillintetgjorde honom inför korsfästelsen? Ja, kanske var det en identitet jag kunde leva med. Uppbådade ilskan, all den oförrätt som riktats emot mig från Gud och hans kumpaner, det ångade inuti. Alla år av att tryckas ner i den oändliga skräcken. 
”Du din jävel”, viskade jag. Vred munstycket på kranen så att strålen blev riktigt hård.
”Född av jungfru Maria”, sa jag, och spolade det kalla vattnet, den hårda strålen över Messias kropp så att han spratt till av förskräckelse. ”Pinad under Pontius Pilatus”, fortsatte jag. Gick emot honom. 
Messias hoppade upp ur skottkärran, stod naken på grusplanen framför svinstian. Dasen dinglade mörkt fram och åter, från sida till sida, täckt av grå vårtor, och hans hud hängde sjukligt runt hans kropp. 
Jag siktade strålen, han tittade på mig med ett större engagemang i blicken än tidigare. 
”Avlad av den helige Ande, född av jungfru Maria…”, artikulerade jag och spolade vattnet så hårt som ett vapen över hans utarmade lekamen, han tog några språng. Men jag fortsatte.
”…pinad under Pontius Pilatus, korsfäst, död och begraven, nedstigen till dödsriket.”
Messias skuttade över gruset, men vart han än tog vägen träffade jag honom med den hårda vattenstrålen. Liknade ett djur som rände från sin bödel.
”Aj, aj! Ge dig människa”, skrek han, lyfte ena foten, hoppade vidare på ett ben. Någon vass sten hade kanske skurit hål i det ömtåliga messiasskinnet.
”Död och begraven, nedstigen till dödsriket, på tredje dagen uppstånden igen ifrån de döda”, riktade strålen mot ännu en känslig del av hans arma kropp, men vattenstrålen förlorade allt mer sin kraft – hur jag än riktade in munstycket kom ingen mer ammunition ur mitt vapen.
Insåg att jag andades ilsket, att det sprängde i bröstet. Kände i min strupe att jag vrålat högt. Messias stod naken och blöt, stirrade. 
”Va blir det”, sa Dret-Svein, stod vid vattenslangens andra ände, det var han som drog åt vattenkranen. Han tog sats, vred åt ännu lite hårdare – inte en enda droppe rann ur munstycket. Han höll samtidigt ett vitt lakan i famnen.  
Jag släppte munstycket, samlade ihop mig, spände hela kroppen tills den stod alldeles stel. Messias och Dret-Svein stirrade på mig. 
”Hej”, sa jag, med en så lugn röst som jag bara förmådde uppbåda. Tog kontroll, försökte tänka rationellt och klokt. Andas lugnare, ut genom munnen, in genom näsan. Och igen, in genom näsan. 
Dret-Svein gick mot Messias.  
”Ta det här”, sa han, utan att släppa mig med sin hårda, misstänksamma blick. ”Det är nog torrt, har hängt på lina sen i morse.” 
Messias sträckte sig, omtöcknat och framåtlutat efter tygstycket. Höll upp det framför sig, skakade och drog, försökte få rätsida på det samtidigt som hans armar inte tycktes vilja samarbeta. Han skakade. Lyckades ändå, tillslut, vira det runt kroppen. 
Tyget bildade en vit särk, omslöt honom, skylde honom. Ett ljus slog ut från hans huvud, han sträckte på sig och jag drabbades av det faktum att han bar all världens synd på sina tunna axlar. Ett gudomligt ljus som stod ut som en sky, en mild hemisfär som utgick från hans gestalt, nu igen. Fick det att skälva och vibrera, i naturen, i universum – inuti mig.  
”Nu går vi allt in, andra halvlek har börja”, sa Dret-Svein. ”Och nu luktar du inte riktigt lika illa.” Han började gå. 
Messias gick efter, och dit Messias gick, dit gick även jag. Det var så jag en gång fungerade, jag följde. Dret-Svein stannade, vände sig om. 
”Ska hon verkligen vara i möblerade hus”, frågade han. 
”Ge hon lite sprit så lugnar hon ner sig”, svarade Messias, skakade ännu, en skärrad röst. Fick mig att undra vad jag hade gjort.   Vi gick in, Dret-Svein först, jag sist.
 
## Kapitel 23
Stod snart i en hall där en rad av grova stövlar fyllde upp golvet. Tyckte allt gick så snabbt, skor som togs av, Messias som stod i sin vita särk, den mörka och övermöblerade hallen. Allt pressade på, spänningen i halsen, smärtan i mitt röstorgan, en klump i bröstet som växte. 
”Men passa bollen då”, skrek någon från ett rum längre in i huset, hördes även ett klirr från porslin. Jag ryckte till. Bilder från församlingen dök upp, rann igenom mig. Själsligen förkrympta människor som satt, bleka, i underkastelse på rad och glodde mot korset. 
Hur många hade jag egentligen umgåtts med sedan jag lämnade? När jag åkte till centrum, handlade och stal i butikerna såg jag människor, men undvek de tider då folk i allmänhet handlade. Såg nästan aldrig någon. Klumpen stärkte sitt grepp om mitt bröst. 
Ändå följde jag med, gick efter Messias i sin vita svepning, gick mot det rum där det pågick en samling, anade jag. Dret-Svein var snabbast, försvann in i det större rummet. Messias gick efter som en sömngångare, hälsade inte, tittade inte åt något särskilt utan satte sig på en fotpall så långt som möjligt från den soffgrupp som stod i rummets mitt. 
Soffgrupp, där det satt en rad av framåtlutade män. En samling människor. 
”Du, hallå, ge Gädd-Jan lite bikarbonat”, skrek Dret-Svein rakt ut. 
Den bild som bredde ut sig framför mig liknade ett vykort från en värld jag aldrig sett. Påmindes om de fotografier som satt uppnålade på anslagstavlan i kyrkan, på Pastorns kontor över skrivbordet. Bilder från missionärerna i Afrika. Med föremål jag aldrig hade sett, kläder som inte liknade de jag själv förväntades ha på mig som god kristen, ansikten som alltid log –de hade ju blivit frälsta. 
Hade många gånger funderat på hur det skulle vara att en dag plötsligt resa dit, utan förvarning stå framför den där lägerelden, dansa tillsammans med de nyfrälsta, låta iföra mig höftskynke. 
Världen skälvde, verkligheten bestod av ett stycke tyg som skakade och rörde sig från ena sidan till den andra, ja, verkligheten var något som kunde ryckas undan. 
”Här har du sprit”, sa Dret-Svein och gav mig ett litet glas, smalt och högt, som jag grep mellan tummen och pekfingret utan att egentligen uppfatta att något, av det som skedde, egentligen var kopplat till mig. För det här kunde inte hända. Det föll på sin orimlighet. Den som förde glaset till munnen och drack måste vara någon annan. Att vara i ett rum fullt av syndens barn, dricka sprit, berusa mig. Jag själv saknade kunskaper om hur man skulle bete sig, saknade styrka nog att hålla fast vid den ständigt vibrerande och undanglidande verkligheten. Därför kunde detta inte vara jag. Den hand som förde spriten till läpparna var inte min. 
Dret-Svein stod kvar med flaskan i handen, väntade tills jag hade svept i mig första supen, fyllde omedelbart på glaset igen. 
”Inge jävelskap”, sa han, pekade på en fåtölj, ”Sätt dig”. 
Jag trippade fram, fötterna nuddade knappt golvet. Undrade om jag gjorde rätt, om det var så han menade – att jag skulle sätta mig i fåtöljen och bete mig som om jag hörde hemma. Klumpen i bröstet var borta precis som alla de övriga spänningar som hållit min person inom rimliga gränser. 
Fyra män satt i soffan och alla tittade de rakt fram mot en TV-apparat. Två av dem hade gula och blå tröjor, en annan hade en hjälmliknande hatt på huvudet, sydd av gul och blå plysch med två uppåtriktade horn. Ytterligare en annan hade en röd plasthjälm med ölburkar i skimrande guld fastsatta på båda sidor om huvudet varifrån det utgick slangar. Följde slangarna med blicken, andra änden på dem hade han stoppat in i munnen. Det var så han berusade sig, gissade jag. 
Satte mig, men upplevde snarare hur jag svävade ett stycke över sitsen. Strök med handen över fåtöljens armstöd, blekgrönt tyg som borde kännas strävt mot huden, men som istället lämnade ett hålrum – förnam inget alls. Och tygsprickan där stoppningen tittade fram, rörde vid den men kunde inte särskilja någonting. Inga sensationer nådd mig, huden var bedövad. 
Om jag hade varit i stugan, hur hade jag gjort då? Gått fram till en vägg, rört vid den buckliga tapeten, försökt få ordning på mina konturer? Och vad hade hänt om jag inte lyckats? Ja, den där gången då jag höll på att döda katten med kniv. Kunde något liknande inträffa även här?
Männen reste sig upp, unisont med händerna i luften, de höll i sina ölburkar. Omgivningen rörde sig, liknade ett skynke som fladdrade i vinden. Allt förvreds, jag såg ner på rummet, soffan, fåtöljen och teven från en position just under taket – jag granskade det som pågick men hade inget med saken att göra. Och, det såg jag från min utblicksposition – jag satt inte längre ner i fåtöljen. Jag stod upp, med händerna i luften precis som de övriga männen. 
”Men va fan”, skrek jag, slog till mig själv i huvudet med handloven. ”Passa bollen för i helvete”, fortsatte jag, uttryckte mig precis som de övriga. Och mindes hur det hade varit i kyrkan – när Pastorn reste sig upp följde hela församlingen efter. Precis så som jag gjorde nu. En av männen sträckte en ölburk mot mig, jag tog emot den och satte mig ner i en enda flödande rörelse. Lutade mig framåt, pressade armbågarna mot låren, öppnade burken. Ett övertryck av skum rasade ur, satte den till munnen och sög i mig. 
Och jag riktade all min uppmärksamhet mot teve-rutan, en grön plan, män i uniformer som rörde sig, ibland svepande bilder över publiken som höll upp banderoller med tydliga budskap. 
”Kötta järnet”, fräste jag, utan att ställa mig upp. Och jag kunde inte förstå, vad var det som hände? Ingen verkade reagera, inte ens Messias, som väl borde bry sig om min grad av syndfullhet. Dret-Svein tittade intensivt på skärmen, precis som alla andra, precis som jag. 
På en given signal reste sig alla i rummet upp igen, utom Messias, och skrek rakt ut. Armarna och ölburkarna i luften. Jag hoppade jämfota och en skvätt öl spilldes ut från burken, rann utefter min uppsträckta arm, ner mot tröjan. Men jag kände ingenting. Såg bara vad som hände, granskade utifrån, jag både agerade och iakttog på scenen – detta var teater.  
”Vi ska till EM, vi ska till EM”, sjöng en av männen. Jag log, stod ännu upp, men hade sänkt mina armar för att kunna ta en klunk ur ölburken. 
”Repris”, sa jag, och från teven hördes genast en röst som sa, att nu blir det repris, varpå en rusig känsla spred sig, en anspänning som var mjuk och for runt och gjorde mig varm. Undrade om det kunde vara glädje? Lycka över att jag ändå, trots att jag inte i någon verklig mening var här, skötte mig så bra. Min själ granskade min kropp lamt från avstånd, frånkopplad, ändå tycktes kroppen fatta bra beslut. Ja, min kropp fattade bättre beslut än min själ.
En kvinna i lila särk och turbanliknande huvudbonad steg in i rummet. 
”Men va blir det”, sa hon, skrattade och log mot framförallt Dret-Svein. 
”Vi ska till EM”, sa jag, varpå ett kort jubel uppstod. ”Amen”, fortsatte jag, och männen blandade upp jublet med skratt. Den rusiga känslan övergick i en något konkretare form, kunde nästan röra vid den. En resning, ja, trots att jag knappast var närvarande upplevde jag att det inom mig fanns en stadga som tidigare saknats. Jag var inte där, ändå framstod jag tydligare inför mig själv än jag någonsin tidigare hade gjort. Jag visste, åtminstone i just detta ögonblick, precis vem jag var. 
En underlig doft, rökig och stark, spred sig från det rum varifrån kvinnan hade kommit. Hon höll en vit burk och en sked i ena handen, gled genom rummet.
”Ingen som ska vara med på seans istället för att sitta här och skrika?”, frågade kvinnan. 
”Jo, jag ska med”, sa min kropp, mina självsvåldiga stämband. Männen skrattade lågt och mörkt. 
”Har du varit hos ett medium förut?”, frågade kvinnan. 
Hon gick fram till Messias, sträckte burken och skeden mot honom. 
”Messias, ska du gå på seans?”, frågade jag. Han satt ännu på pallen och stirrade rakt framför sig. Reagerade inte när kvinnan sträckte fram burken. 
”Vad är det Gädd-Jan?”, frågade hon, tog upp locket på burken, stack ner skeden och fick upp ett vitt pulver. ”Det blir strax bättre, bikarbonat gör susen. Gapa, Gädd-Jan”, beordrade hon, och Gädd-Jan öppnade munnen, lutade huvudet bakåt och lät sig matas av kvinnan i turban. 
Såg från min avlägsna position att min kropp gick dit, tog tag i hans arm. Pulvret låg på hans tunga och fräste. Han slog ihop munnen, såg hur han svalde och grimaserade. 
”Kom med här”, sa jag, han reste sig, drog den vita särken tätare omkring sig.  Såg att min kropp drog i Messias arm och fick med mig honom, mot kvinnan i turban och dörren. Min kropp gjorde som den ville, resningen inuti ville dit, ville följa nyfikenheten, motståndslöst falla in i allt det som låg framför mig. Oavsett vad det var. 
 
## Kapitel 24
Iakttog från ovan hur jag gick in genom dörren, tätt följd av Messias som hasade fram över golvet med sina bara fötter och därefter, kvinnan i sin turban. Mitt i rummet, direkt på golvet stod en liten staty av Buddha och ut ur hans huvud stack det upp ett antal knotiga stickor som glödde, lämnade ifrån sig rökslingor som virvlade långsamt upp mot taket. Följde röken med blicken, kryddlukten tätnade. Fick lov att sätta mig ner av yrsel, eller snarare – jag sjönk ihop, andades snabbt och ytligt. Någon tog emot min kropp, hjälpte den tillrätta. 
”Hej”, sa jag, troligtvis för att någon annan i rummet just yttrat det samma. Det var så min kropp gjorde när den lämnades utan uppsikt, när den agerade självsvåldigt – den imiterade. Det brusade, dels i öronen, dels i mitt bröst. Min kropp satte sig som de övriga, benen i kors. Och överkroppen sträcktes uppåt så att kotorna drogs ut, det knakade och bröstbenen smällde av chock då jag drog tillbaka axlarna som aldrig förr. Fylldes av något klart och tydligt – resningen, detta nya. 
Ja, något bortom allt jag hittills upplevt. 
”Du kan sitta där borta Gädd-Jan”, sa kvinnan i turban, och pekade mot ett utrymme på golvet mellan två kvinnor. Messias släpade sig dit, föll ihop och landade i en halvliggande position, fastnade där, rörde sig inte utan stirrade mållöst rakt framför sig. 
”Välkomna ska ni vara, till Seans på Dret”, sa turbankvinnan och slog lätt i en gong-gong.
Hon vickade fram och tillbaka på rumpan, benen i kors, hittade en bekväm position, verkade det som för hon slöt ögonen och la sina båda händer på knäskålarna med handflatorna riktade uppåt. 
”Ahum”, ljudade hon. En ton vars klang hon höll fast vid tills luften i hennes lungor tog alldeles slut, avslutade med en hostning. 
Eller var det jag som lät? Var det min egen ton och hostning jag hörde? Det vibrerade ju inom mig, resningen, det stabila där inombords, anade hur det surrade. Jag satt i skräddarställning precis som alla övriga, frånsett Messias. Vaggade lätt fram och tillbaka, hittade en balans. Hur kom det sig att jag ville vara just här? Varifrån kom viljan? Kunde fortfarande inte känna min kropp, förnam inte golvet, upplevde snarare att jag svävade än att jag satt. Och händerna vilade mot knäna som kalla, verklighetsfrånvända paddor. Kunde inte nå dem med mitt sinne. 
”Jag känner att det är någon här”, sa kvinnan med djup röst. Atmosfären ryckte till. ”Någon som vill säga nåt.” Hon tystnade, vi övriga lyssnade ut i det tomma. Jag höll mina ögon öppna, betraktade den bultande omgivningen. Vad skulle hända om jag inte lyckades återknyta kontakten med mig själv? Om det som utgjort min stomme, de rimliga ramarna som jag behövde för att inte brista – om allt sådant föll ifrån mig. Vad skulle jag då kunna ta mig till? Återvände i tanken till scenen där jag riktade kniven mot katten.
”Det finns en här som söker”, fortsatte kvinnan, och jag såg hur rökslingorna rubbades, valde andra vägar än de allra mest självklara för att ta sig upp till taket där de förenades i ett gemensamt dis. 
Tänk om inte Gädd-Jan hade dykt upp när jag höll på att tappa förståndet, när jag grep om kniven. Suckade och ut ur munnen for ett oroväckande ljud, fick den omgivande atmosfären att vibrera än mer. 
Och den där gången, när jag stod på kullen och iakttog folket i byn som sysslade med ved och såg hur de alla förvandlades till Jesus. Tittade runt i rummet, betraktade kvinnorna som satt i ring, fyra till antalet, och så den efterblivna pojken som krupit nära en av kvinnorna, gissade att det var hans mor. Svartnade en aning framför min blick. Hur kunde jag förhindra att den eller liknande visioner drog in i min själ igen, nu? Hade inte längre något hus vars tapeters strävhet hade en förmåga att återföra mig till nuet.
”Det är en kvinna och hon vill bara säga, att du kommer hitta det du söker.”  Kvinnorna i ringen slappnade av, släppte kollektivt ner sina axlar och lät blodet rusa runt till alla de yttersta blodkärlen, och jag kunde bara iaktta hur jag gjorde precis som de andra. Min själ, mitt jag, det ständigt vaksamma och ansträngda – den varelsen satt i taket, i diset av den påträngande kryddlukten och iakttog från ovan. Och kvar fanns kroppen som imiterade och följde utan möjlighet att kontrollera eller bromsa varken suckar, ljud från strupen eller avspänning.
”Halleluja”, utbrast jag. La märke till hur lätt och flyktigt ordet dök upp i mitt sinne för att därefter, nästan omedelbart, lämna mig. Hur den tidigare så omständliga processen, där alla tankegångar ifrågasattes och processades utefter det lapptäcke av outsagda dygder och religiösa dödssynder, så att inga ord tillslut var möjliga. En process som förvrängde allt. Till skillnad från detta – ett okontrollerat utbristande i till synes slumpmässigt utvalda ord. Ett språk på hal is. 
”Jag känner något”, sa jag, det halkade ur mig, och jag lånade det beslöjade sättet att tala från kvinnan i turban. Tyckte luften i rummet omslöt mig på ett nytt sätt, eller var det de övriga kvinnorna som hummade rytmiskt och melodiskt? En press mot mitt huvud, en spänning som inte tillhörde mig. 
”Det är någon som känt sig pressad, som lämnade jordelivet med något som spände i skallen”, förtydligade jag. Och genast försvann förnimmelsen, byttes ut mot en lätthet. Jag svävade någon centimeter över golvet.
”Men nu är allt lätt, hon är lycklig nu, på andra sidan. Men…”, fortsatte jag, utan att förstå varifrån orden kom. Och jag anade att detta skulle straffa sig. Att min själ som iakttog på avstånd skulle återvända med ett hämndbegär. Jag ville synd. Och detta var självklart att synda. Men ville jag också straff?
”Men, nu vill hon säga att du behöver…”. Det gjorde ont i bröstet, värkte. ”…kärlek. Du har fått ett hjärta och det behöver kärlek.”  Höll samtidigt ena handen över mitt hjärta vilket, självklart, förtydligade budskapet. 
Med de orden föll jag ihop, ryggen saknade styrsel och musklerna fylldes av något syrligt, ett regnvatten från ett giftigt moln. Kroppen ruskades om, det var väl kvinnorna som ryckte fram till min räddning, värme och kyla, och en harv som rev ilsket. Jordlager som drevs upp och kastades iväg, blottlade det kalla, det hårda längst där inne. En harv som högg med sitt stål mot mitt innersta, det okända, lämnade allt blottat. 

 
## Kapitel 25
Återfick långsamt kontakten med min kropp. Jag låg på golvet i rummet med den starka kryddlukten. Kände jag golvet mot min rygg? Rörde fingrarna över golvet, en blank plastmatta. Vad hade jag gjort? 
Reste mig upp snabbt, ingen hann hindra mig. Sprang, ryckte upp alla dörrar, strömmade genom de främmande rummens övermöblerade mörker. Sprang tills jag återigen fick i mig luft, tills jag äntligen kunde stanna och känna hur inga väggar längre tryckte ihop mig. 
Stod ute på grusplanen, den som ännu var våt efter att jag spolat Messias ren med vattenslangen – jag stod framför svinstian på Dret. Rörde med händerna över kroppen, erfor jag något? Stod mitt känsloliv verkligen åter i relation med skinnet, kände jag? 
”Kan du kontakta min Mamma också?”, frågade en röst, fick mig att titta upp. 
Såg att jag allt mer omringades, männen som nyss tittat på fotboll, Messias, kvinnorna från seansen och det efterblivna barnet. Alla samlades de, hade gått efter mig, ställde sig i en allt mer regelbunden cirkel runt mig. De granskade mig på ett sätt som jag inte kunde identifiera. Det här var alldeles nytt. 
Vände mig om, tittade bakom mig, undrade om det fanns någon annan där, någon mera lämpad för den typen av blickar. Men inte. Kunde det verkligen vara jag som var fokus för alla dessa främmande människor? 
Försökte möta Messias blick. Den som hade varit så död, själsfrånvänd, frånvarande. Men nu, hans ögon var blanka och energiska? Och han tittade på mig som om jag kunde göra något för honom, en aktiv blick,
”Mamma?”, frågade jag. 
”Ja, som du fick kontakt med Gädd-Jans mamma under seansen”, svarade kvinnan, och jag förstod inte den desperata klangen i hennes röst. 
Hade jag haft kontakt med Messias heliga moder under seansen? Det enda jag hade gjort, eller snarare det min kropp hade tagit sig friheten att göra, var att imitera omgivningen. Och nu behövde jag stå till svars för vad som föreföll vara mina egna handlingar. Menade kvinnan, och kanske även Messias, att jag faktiskt hade talat med den heliga Jungfru Maria? 
”Jä ä så lycklig”, sa Messias saligt, omtumlat, tog ett steg närmare och höll ihop sina båda handflator, bugade lätt. ”Du kunde inte vete att hon dog av en hjärntumör. Det va jämt som att höra rösten…” Hans berättelse avbröts av sinnesrörelse, lyfte ena handen och grep tag om nässkinnet, just mellan ögonen som om han på så sätt försökte hålla ihop sin själ.
Vad var det som hade inträffat? Jag hade tappat kontakten med mitt överjag, glidit in i huset, fortsatt in på en seans och där talat med jungfru Maria, därefter förlorat medvetandet. Vad mer hade jag gjort, eller snarare, vad annat hade jag kunnat ta mig för? Vad kunde hända om jag inte snarast återfick mina konturer? 
Stelnade i kroppen, tankarna stannade till, korta, bultande bilder av mig själv då jag höll katten i ena handen, morakniven i den andra, beredd att hugga. Det var det jag fruktade mest, att jag i frenetiskt vredesmod skulle hugga Messias till döds. Behövde ta mig därifrån, var olämplig i sociala sammanhang. Men åt vilket håll, och till vilken destination? 
Hörde frågorna hagla runt mig, kontakta den ena efter den andra, kan du hälsa min kusin som omkom, kan du ledsaga mig hit, kan du guida mig dit. Jag är lite medial själv, visst känner du att jag också är öppen, visst gör du det, hörde jag. Lyfte händerna, höll dem för öronen hårt. 
Kunde inte svälja eller andas. Messias traktor stod kvar, gissade jag. Fattade beslutet snabbt, tog sats och sprang igen, av alla mina krafter. Messias sprang efter mig, precis som den övriga skaran av beundrare. För det var så de betedde sig – beundrare som följde mig tätt i spåret. Kom fram till traktorn och kastade mig upp, vred om nyckeln, tryckte på knappen och hetsade igång motorn. Messias, som var närmast, hann kasta sig upp på skopan bak på traktorn, men de övriga verkade ge upp vid komposten. Kastade en blick bakåt, såg dem stå kvar där och stirra efter mig.

Något i hela scenen fick mig att tänka på Kristi Himmelsfärd, då lärjungarna stod kvar och blickade efter Messias som farit upp i ett moln till sin himmelske fader.
”Du borde skicka en ängel som säger till dem, att ge sig ut i världen och göra alla människor till lärjungar”, sa jag, men med en så låg röst att Messias inte hörde. Orden doldes av mullret, oljudet som påminde om en ton, något att stämma in mitt sinne efter. I brist på annan själslig ordning.  
”Fast, det är väl To Late för missionsbefallningen?”, sa jag. För det var väl så, skeppet hade redan gått.
För sent för allt. Det där påbudet att göra alla till lärjungar gällde väl bara till och med Kristi andra återkomst, och han var ju redan här. Jag körde ju Messias, han satt ju i sin vita särk i skopan, bak på traktorn och skumpade.  
Tröttheten kom över mig när jag närmade mig vägkorsningen och liknade det tillstånd som brukade infinna sig i kyrkan, just efter att jag krupit fram från gömstället under flygeln. När jag inte fick tänka på det jag just hade tänkt, det vill säga på synden, utan omedelbart behöva ikläda mig det rena och gudfruktiga leendet för att slippa vedergällning.  
Vad i min världsuppfattning skulle jag nu behöva hålla isär? Kunde jag separera mig själv från den profetia jag uttalat under seansen, fanns den typ av logik även bland hedningar? Som i församlingen då den helige anden talade genom Pastorn, som alltså själv var alldeles ovetande om vad det var hans kropp uttalade. Kunde jag hävda att en ande talade genom mig under seansen och att jag därmed i någon bemärkelse var oskyldig? 

Eller uppfann rent av damen i turban sin religion i stunden? Hur upprätthöll dessa hedningar regelverket för sina seanser om det inte fanns något fast rättesnöre? Och, i så fall, betydde detta att även jag på en höft kunde konstruera en religion på ett sånt sätt att den passade mina behov?
För inte kunde jag berätta för Messias att jag hittat på allt. Att det inte alls hade funnits någon kontakt mellan mig och Jungfru Maria på andenivå.
Och vedergällning förresten, hade jag egentligen tänkt ordentligt på vedergällningen, den som regelmässigt alltid följde på synd? 
Tröttheten förlamade armarna, förmådde inte svänga av på den väg som ledde till stugan utan fortsatte rakt fram, en väg jag hittills aldrig hade befarit. Hade inget mål, nu igen. Önskade att det fanns en plats att gömma mig på. Något som inte var en hastighet. Som vanligt, en plats där Herran inte hade tillträde, där jag kunde smälta in i miljön och existera, bara det, inte mer än att bara vara – så som livet hade varit under flygeln.
Istället körde jag traktor på en okänd väg med Messias iförd en vit svepning liggande bak på traktorskopan. 
Tänk om Pastorn såg mig nu, hur jag skumpade fram i traktorn. Han hade tittat strängt, låtit mig förstå – ett eventuellt foster kunde lossna från sina fästen av allt skumpande. Jag borde hålla mig i skinnet. Och, att det var synden i mig som gjorde att jag inte födde något barn åt honom. Straffet och synden. 
Vägen framför mig var alldeles rak, ner i en dal, sedan upp på ett krön, därefter försvann den ut i intet. Trots att ingen varelse syntes till upplevde jag vägen som obehaglig i all sin öppenhet. I det, att jag vore alldeles synlig om någon plötsligt skulle dyka upp. Så jag svängde av inåt skogen på något som liknade en bred stig. Träden dolde mig, en välsignelse, grenar som vispade över traktorns framhuv, repade skinnet över mina armar och fick mig att ducka för att inte få en hård smäll i ansiktet. 
Droppar av blod kröp fram på mina händer, dem som grep allt hårdare om ratten. Och så en ny smäll av en annan gren, denna gång över kinden. Traktorn som skuttade fram i den ojämna terrängen. I allt detta fann jag tröst – det höll mig samman. Det yttre som genom sin press lät en kärna i mitt inre ta fast form. Bröt säkert mot någon naturgiven regel genom att köra traktorn i skogen och träffades genast av grenarna som vedergällning, vilket fick hela min mållösa färd att ramas in. Stadgas upp. 
Att jag inte hade tänkt på detta tidigare, att synden naturgivet alltid behövde efterföljas av lämpligt straff. Att de två krafterna, synden och straffet, behövde samverka. Hur det ena inte kunde existera utan det andra i det att en synd som inte bestraffades knappast kunde betraktas som synd. 
Vad var egentligen ett straff? Var det ett straff att jag inte kunde föda ett barn åt Pastorn? Eller, var det straffet som gjorde att jag inte lyckades föda ett barn? Jag ville synd, för under inga omständigheter kunde jag förmå mig till att föda och fostra ett barn inom församlingen. Synden var mitt säkraste preventivmedel. Men, ville jag därmed också straff? 

Styrde traktorn allt mera djärvt utefter trädstammarna. Svängde, tog ut linjerna och for där ingen traktor tidigare farit. Ändå, trots den uttalade intentionen att låta grenarna piska mitt ansikte, fann jag mig snart i en glänta. Och, ifrån gläntan anade jag en glans, solens strålar som återkastades av… Kyrksilvret!
Stannade, slog av motorn. 
Åsynen av den blommiga picknic-filten ryckte till i mitt inre, en rörelse där, liknade ett mindre under till sin karaktär. Hur vi hade suttit där, Messias och jag. Och huset just intill, kunde jag, om jag sträckte mig även se en skymt av min tidigare hemvist? 
”Hör du, de kommer allt efter dig”, sa Messias, som hoppat av skopan, lite gula färgflagor som lossnat kunde anas bak på hans vita svepning, annars stod han ut i det i övrigt gröna.
Skogen, mossan, lövade grenarna. Hörde rösterna även jag, ett mummel av en härskara. 
Hoppade ner, krökte ryggen och gick mot en större sten för att ta skydd. Messias följde efter.
 
## Kapitel 26 
Vi stod hukade och kikade upp över stenens kant, täckt av mossa och grenar som spretade. Rösterna hördes allt tydligare. Mellan trädstammarna anade jag syrenbusken som växte på planen framför stugan. Kvinnan i turban gick först och tycktes mest angelägen. Såg hennes lila huvudbonad, det skynke hon lindat så hårt om sin hjässa – nu vred hon det av och an. Formade sina händer så gott det gick till en lur, satte dem till munnen och gastade.
”…oss mediala emellan…”, hörde lösryckta ord ur hennes harang. Hur hon vädjade till mina andliga gåvor, att ta ansvar för dessa. 
Kvinnorna och det efterblivna barnet gick i klunga bakom henne, vred sina huvuden av och an även de, sökte oroligt av omgivningen. 
”Katten”, sa jag. ”Katten kommer aldrig förlåta mig.”
Bakom kvinnorna, mindre irriterad, gick Dret-Svein och han höll en ölburk i handen. Drack en klunk, stirrade, drack igen. 
Huset, det som i så hög grad räddat mig undan vansinnet genom sina fuktskadade tapeters strävhet emot min hud, allt det som slagits an i mitt inre. Nu var det inte bara belamrat av Gud och hans hantlangare. Kvinnan i turban stegade upp på verandan, såg genom snåret hur hon grep självsäkert om handtaget. Inte bara Gud, utan Dret-Sveins turbanprydda fru och hennes andliga följe och ett efterblivet barn.  
Det högg i bröstet. Slöt ögonen som börjat svida, mindes hur jag stått på en stol med ett stycke kol i handen och, full av tillförsikt, skrivit Äta Havregryn med djärva bokstäver rakt över den större fuktskadan. Själen gled iväg, slet sig ytterligare ett stycke bort från mig. Och det slog mig, att det nog var så det låg till. Att själen drog sig bort, slet sig allt längre ifrån min skadliga kropp, för att skydda sig själv från det outhärdliga som livet innebar. 
”Detta är ett farväl, visst är det”, sa jag som i dimma, mest till mig själv. Min ande lättade från platsen, planerade hur jag skulle rusa fram och ta bägarna av silver, resterna av köpekakorna, blå kassen och den lilla slatten med sprit som lämnats kvar efter picknicken. Sedan, springa snabbt, tyst mot bilen och ge mig iväg. Bort.
Hörde något som prasslade. Därefter en bekant värme mot mitt ben. En press, en vädjan om att bekräfta. 
Katten. 
Tittade ner, såg den anskrämliga pälsen, den nyvakna blicken – han hade väl legat i dvala i sin hög av isoleringsull i köket när turbankvinnan brakade in. Fått rusa iväg, rädd för sitt liv precis som jag nu var. Rädd att få allt det som hittills fungerat, om än med stora brister, raserat. 
”Farväl, är du jämt stollig”, utbrast Messias, först nu, som om de ord jag tidigare uttalat singlat ner mycket långsamt i hans tröga ande.
Tittade på mig med en vädjande och desperat blick. 
”Jag har aldrig bett om att få mitt liv invaderat, igen”, sa jag till honom och gjorde ett tydligt stopptecken med handen. ”Jag vill leva i synd, i straff, din frälsning är inte välkommen”, sa jag till Messias med det lugn som kom sig av avståndet mellan min själ och min kropp – bedövningen.    Strök katten över ryggen, grep lätt med handen över den smala midjan, just där bröstkorgen vek av och innan de spetsiga höftbenen stack ut under pälsen. Mera eftertryckligt än på länge, tittade ner mot honom – mitt sätt att säga tack och farväl – han drämde som en blixt till med framtassens utfällda klor och rev min arm.
”Aj fan”, sa jag och betraktade rispan där blodet långsamt fyllde upp, började rinna. Knep ihop och tänkte att detta farväl mellan mig och den luggslitna katten, kanske var det enda möjliga. 
Reste mig upp och tog sats, granskade den terräng jag hade framför mig. Mossa, några få stenar, men mest obestämd natur, saknade namn för den typen av mark. Gav mig ut i terrängen, sprang med böjda knän och hukad överkropp för att inte bli sedd. Men marken tycktes suga åt sig. Ena foten sjönk ner, det som föreföll vara fast mark var i själva verket en sörja av algliknande växtlighet. Ryckte upp foten, slafsigt ljud och det slet och drog i muskeln just ovan knät. Tog ett steg till, och ett till. Båda skorna var vattenfyllda och jag fick ta i av alla mina krafter för att ta mig fram genom terrängen. Såg inte längre filten, silverglansen från bägarna, platsen där Messias och jag suttit och supit. Men visste att den fanns där framme någonstans. Om än omgärdat av ett bedövat dis. 
Och jag behövde ta mig dit. 
Drog tag i en gren som stöd och fortsatte framåt, i alla fall trodde jag att det var framåt, för hela omgivningen började dansa framför min blick. 
Föll, tog emot mig med händerna, reste mig upp och fortsatte. Men det var som att själva naturen arbetade emot min flykt. Sög mig nedåt, drog till sig mina musklers sura väta och gjorde den till sin. Ändå kämpade jag vidare. Kroppen så oändligt tung. Drog upp fötterna ur gyttjan och de våta fåror jag ständigt drogs ned i. 
”Hon flyr”, skrek Messias bakom mig, upprivet, ”Hon ska ta med sig allt å fly”.
Äntligen kände jag en fasthet under ena skon, några stenar i ett röse som kunde bära upp min kropp, tillåta mig att ta spjärn emot, för att förmå mina krafter att röra mig framåt. Utåt, bort från skogen. Såg kyrksilvret, såg den blå kassen igen och jag la upp planen för mitt inre. Primärt behövde jag den blå kassen med dels kontanter, dels bilnyckeln. Därefter skulle jag ta kakorna. Allt annat kunde jag gripa om tillfälle gavs. 
”Där är hon”, skrek en gäll kvinnoröst. 
Hade bara några meter kvar till filten och den kvardröjande picknick-känslan. Messias och jag, ändå, och kakorna, hann jag tänka innan jag kastade mig fram. Landade på knä just intill filten. Tog tag i kassen, lutade mig fram och grep kakburken. 
”Hon kommer undan!”, skrek någon. 
Satte mig på knä, tog sats för att rusa bort för alltid. Och då, först då lyfte jag blicken och såg hur nära kvinnorna var, att de sprang i en klunga över vägen. De hoppade över diket, rusade vant fram över marken. Färgerna från deras kläder läckte över, rann ut och blev en sörja. Föll in över min person, gjorde mig illamående och jag kunde inte avgöra vad som var upp och vad som var ner. 
Hann bara resa mig till hälften innan den första kvinnan nådde fram, hon kastade sig över mig. Jag pressades ner, magen mot filten, av hennes väldiga tyngd och oerhörda byst. En syrlig lukt pös upp ur hennes urringning. Såg henne från ovan, hur skinnet över hennes kinder hängde, det kortsnaggade håret med röda märken i nacken, små sår. 
”Jag har henne”, skrek hon med sprucken röst som skar i mina öron, så kallt och hårt att mitt sinne fick svårt att hålla kvar tankarna, nuet, målet att fly. Jag pressades bara allt hårdare mot den blommiga filten. Själen drog sig undan allt mer, en uppgivenhet växte sig allt starkare och hårdare inom mig. 
Lukten av kryddig rök blev tydlig, den hade väl impregnerat kvinnornas batikfärgade kläder under seansen. Ju fler som omringade mig, desto starkare luktade det. De vände min kropp, jag kunde blicka upp mot himlen. Såg mitt eget ansikte, försökte möta min egen blick.  
”Kan du kontakta min moster?”, hörde rösten men den kändes fjärran, passerade genom ett dimmigt filter som gjorde den grötig och långsam. Andan gick ur mig, tömde lungorna, allt pressade på, och jag undrade om min hand ännu grep om den blå kassen. Om jag ännu var Siri, om jag fortfarande kunde betraktas som en människa, om all denna press slutligen hade raderat ut alla ramar, rutiner och konturer. Om allt nu var över. När själen seglade bort, ut över marken, över träden. Den hade slitit sig alldeles. Slutligen – själen lämnade mig. 
”…han gömde guldet hemma, och en plånbok. Kan du jämt fråga honom var jag ska leta”, frågade en mansröst. 
De tog tag i mina armar, drog upp mig till stående. Hårda händer under mina armhålor. Fötterna släpade i marken och huvudet hängde. Över marken, gräset, vägens grus. De drog mig mot stugan. 
”Katten”, viskade jag. Men inte kunde den hjälpa mig med detta. 
Som i en dröm hörde jag hur dörrarna till min forna hemvist öppnades. Ljuset som förändrades runtomkring mig då de bar min stumma och okontaktbara kropp genom hallen, därefter in i köket. Mindes ännu i fingrarna hur livet hade tett sig där engång, i detta rum, ögonblicken av kärvhet då mina fingertoppar nuddat väggarna, tapeternas strävhet, kolet som skrivit ledorden. Min hand mot kattens päls, nätterna då jag omslutits av den grova rocken med ullkrage, och nu ovanpå allt, detta – våldet emot allt det jag kämpat för. Destruktionen.  
De röjde min position, drog ut mig från flygelns trygghet, drog fram mig i ljuset. 
”Är du i trans nu eller? Nån ande här som kan säga något om vad vi ska göra?”  
Kände en press mot läpparna, en kyss? 
”Hon äter bara havregryn, annars”, sa Messias, kände igen hans röst, den var den mest beslöjade. 
En kyss som kändes som ett fett pulver och en smak av salt som letade sig in i munnen. Lagrad doft av cheddar. Själen orienterade sig tillbaka, återvände från sin utflykt i den fuktiga naturen med dofter av mossa och förmultning. Närmade sig min kropp, iakttog den orangegula kroken som kysst mina läppar. Förenade sig med kroppen, blev ett med, och upplevde hela den stora rörelse som det innebar – att leva och känna.  
”Vill hon ha en ostbåge?”, sa en annan röst.   
 
## Kapitel 27
Slickade det feta, salta pulvret av läpparna. Jag var hel, sinnena återförenade med själen. Kunde känna med hela min varelse. Munhålan reagerade, skickade ut en serie snabba och obehindrade ilningar, ut från tungspetsen, ned genom gommen, vidare mot nacken och därifrån – ut i de grövre nerverna vilka försörjde ben, armar, mage och huvudsvål med signaler jag inte kunde tyda. Ilningar som sköt ut impulser, ekon av rop från läppkanten där fuktiga saliven ännu löste upp smakämnen, tungan som la det salta under sig, sväljreflexerna som alltid, efter detta ögonblick, jag visste det, skulle hungra efter fettet från just en ostbåge. 
Jaget klingade ännu som ett instrument av den första smaksensationen, ännu sjöng det genom kroppen, när en hungrig brist materialiserade sig just bakom tänderna. Jag var fast. Spände upp ögonen. Svettning som löpte hastigt utefter hårlinjen mot pannan.
”Hit. Me. Again.”, sa jag.
Reste mig upp på armbågarna och gapade med munnen. Vem hade, alldeles så milt, duttat ostbågefett mot mina läppar?
Letade i mitt inre efter något att uttrycka, inte nödvändigtvis ord, som kunde förmå omgivningen att ge mig mera. Andades häftigare, djupare. Min kropp var förvandlad till ett enhetligt maskineri, en kvarn. All annan verksamhet upphörde inom mig utom ett allomfattande malande. Moral och dygd – som bortblåsta. Fullkomlig frånvaro av syndamedvetenhet, inget utom hungern existerade och den exekverade med sina kvarnstenar hjälplöst pressade emot varandra. 
Hörde ett prassel av en påse. 
”Vill du ha mera?” 
Jag svarade genom att hugga med tänderna, fräsa i riktning mot den prasslande påsen.  En tobaksluktanden hand la en klunga av ömt sammankopplade, alldeles torra och oskuldsfulla bågar på min vilt utsträckta tunga. 
Fettet, saltet, känslan i munnen sköt upp sin stråle, rakt in bakom pannan, så hårt att jag tappade all kraft. Armarna förlorade sin styrsel, en oduglig sås fyllde alla muskler. Jag slogs nedåt, bakhuvudet föll hårt mot golvet. Slöt munnen, pressade tungan lätt mot gommen och lyssnade till ljudet av det ännu torra innanmätet av förhårdnat ostbågsfluff. Medan impulserna rasade, rev i mina vener – jag svalde. Saltet rann rakt genom mina system, ut i artärer som aldrig erfarit något liknande. Hur jag vidgades – la mig med benen brett isär på köksgolvet för att inte allt det som svällde skulle sprängas. 
Kunde inte stå emot, knep med tänderna om ostbågarna, blev till en seg massa. Särade läpparna för att få syre, varpå smakerna än mer exploderade. Jag vrålade, kort och hårt, ville inte förintas under det lystna trycket, ville ändå inte konsumera upp allt det som pågick i min munhåla genom att uttrycka mig allt för rått och starkt.
Men, svalde i alla fall – impulsen gick inte att hålla tillbaka. Nu skedde det. 
Ja, nu inträffade det, nu brast alla gränser. 
Svart frånvaro, bortkopplat sinne från livet, spänd död.
Lät allt klinga, det rann i kroppen, jag ropade och ropen ekade.   Men nästan omedelbart, redan innan köttet vibrerat klart, uppstod åter ett mörker, en ny hunger. Jag ville – åter – ha mera. 
Samlade krafter, öppnade blicken och reste upp nacken. Såg påsen, hörde prasslet. Det var Dret-Svein som höll i den.  ”Min far, han gömde guld hemma och en plånbok, innan han dog. Kan du jämt fråga honom var jag ska leta”, sa han, höll fram påsen som i byteshandel. Lockade. 

 
## Kapitel 28
Jag åker igen, drar iväg med en bil vars förarsäte nu är anpassat efter min längd och mina behov av att blicka ut från min position med en framåtböjd hållning och vaken blick. 
Undrar hur lång tid jag har på mig innan blåljusfordonen hinner ikapp mig? Hur stort antal ögonblick jag har, av att befinna mig i denna totala frihet? 
Friheten som inte alls känns som jag hade tänkt mig. Hade trott att det skulle vara som att springa skrattande och snabbt från en ilsken hund. Inte som detta, att tankarna inte har någon gräns för hur de associerar till varandra. Svävande och lugnt. 
Att kunna se ut genom en vindruta utan att vara rädd att allt dras undan, sitta i ett säte i en stulen Volvo och erfara alla dofter av brända material utan rädsla över att straffas i livet efter detta. Det finns inget liv efter detta, det är nuet som gäller. Rör med fingrarna över ratten och tycker det är blankt och annorlunda.
 


Kunskapen om ostbågssaltet och hur det kunde kännas mot min tungspets gjorde det omöjligt att agera korrekt. Min kropp betedde sig äntligen precis så som den alltid borde ha uppträtt. Gränsupplöst, starkt, vilt och utan hantering av kontextuell socialisering. Andades hett, en naturlig korrelation mellan yttre och inre. Äntligen stämde det. Händerna sträckte sig mot ostbågspåsen som ett rovdjur efter ett byte. Vrål och grymtningar gjorde jobbet, alla i köket förstod precis vad jag önskade. Intuitivt, ordlöst. 
De kastade saker mot mig. Snus, en liten flaska sprit, en ficklampa, ja, allt vad de hade. Allt utom de åtrådda ostbågarna. Samtidigt som de med uppspärrade ögon backade ut ur köket. Alla utom Messias
 ”Nu är de borta”, sa Messias, stod bortvänd med ryggen krökt och såg ut genom fönstret bort mot vägen. 
Han vandrade in i rummet, ställde sig bakom en stol, grep om ryggstödet med den framåtlutade kroppen riktad emot mig. 
”Men du är kvar?” 
Jag satt ännu på golvet, fuktig runt öppna munnen. 
Kunskapens frukt hade rusat genom mina vener. Jag existerade, om än på ett nytt sätt, som en enhet. Kände inte igen mig själv, i det sätt på vilket jag iakttog världen. 

Messias i den vita svepningen och den delvis blottade överkroppen, huden som verkade slapp och vit, rynkades i vecken, till exempel där bröstkorg övergick i överarm. Och just intill hans alldeles tunna nyckelben – en rynka som vibrerade. Slapp och vit, ändå med en inneboende vilja, ja, närmast som en elektricitet som sprakade. Ville jag röra vid den huden, just där, med mina fingertoppar? Förstod inte varför men det bekom mig inte. 
”Jag har ingenvart att ta vägen på”, erkände han. 
”Vem fan har det”, svarade jag, och försökte minnas ilskan och indignationen över den ovälkomna Gudsnärvaron i mitt liv. Men kroppen var ännu för varm. Allt som var jag pulserade i en sakta utdöende efterdyning och kunde inte förmå min själ att vara hård.  Testade att banka ena knytnäven fränt mot golvet men rörelsen hejdades i luften och blev till en smekning. 
 ”Jag la mina sista penningar på sprit och kakor och tänkte jag skulle dö, idag. Och på loftet där jag bodde… ”, hans röst dog ut i en snyftning.
”Får du inte bo med suggorna i svinstian på Dret?”, frågade jag. 
”Tyskar ha redan flyttat in på loftet där jag bodde”, sa han. 
”Undrar hur den mänskliga tarmen skulle hantera en kost som bestod av melass?”, sa jag.
Katten tog ett tvekande steg över tröskeln, tittade inte på någon av oss utan stod rakt upp och ner och glodde.  Långsamt torkade kroppen till, avstannande. Vad hade jag gjort? Inför grannskapet, inför Messias. Gick igenom för mitt inre, allt från spriten som hälldes upp i nattvardskalken till flykten från Dret, men framför allt tänkte jag på ostbågarna. 
En kall svettning bröt fram, själen utmanades i sina fästen. Svårt att hålla mig kvar inom de ramar jag hade att tillgå. Men det var ändå som att själen hade planterat sig inuti – den hade etablerat ett rotsystem. Att den utväg jag tidigare alltid haft att tillgå, då den känsliga själen kunnat lämna kroppen, att den möjligheten – inte längre fanns kvar. 
Klappade till ena kinden, riktigt hårt, med handflatan. 
”Vad gör du”, frågade Messias. 
”Jag behöver straffet, jag har syndat och nu behöver jag stagas upp”, sa jag, reste mig.
”Och det borde väl du förstå”, fortsatte jag. ”Och kom inte och tjata om nån jävla förlåtelse. Jag vill inte bli förlåten!” 
Min röst hade blivit vass, stark. Spände hela kroppen. 
Messias släppte stolens ryggstöd, lät armarna hänga, som brukligt, utefter sidorna. Och så gjorde han det, igen. Hans varelse fylldes av ljus, en hemisfär av skimmer. En energi som utgick ifrån honom och som rörde vid allt i rummet, rörde vid mig. Fick mitt inre att skälva och fladdra. Pirrade i magen. Det hårda där inuti min kropp mjuknade i kanterna, just så som det inte fick göra. 
”Nej”, skrek jag. ”Jag vill synd, jag behöver straff och stadga, ordning. Inte din satans frälsning”, varpå jag lämnade köket. 
Och ingenstans hade jag att ta vägen. Drämde handen hårt i hallväggen. Ett beskt pulver rasade från taket. Ett pulver som fick huden att dras ihop, saliv att utsöndras. 
 Lutade mig mot hallväggen, petade igen dörren till köket där Messias stod och glänste med sitt eviga erbjudande om frälsning från synd. Ville stanna upp ett ögonblick och känna. Själen som letade sig in i alla skrymslen av min kropp och höll sig kvar, omfamnade mig. Rörde med mina händer över magen, armarna, ansiktet. Något hade verkligen förändrats. 
Hade fortfarande ingenstans att ta vägen. Ändå kände jag mig i någon bemärkelse hemma. Som att ostbågarnas smak, sensationen i kroppen förändrade förutsättningarna. Vad var egentligen ett hem, om det inte inbegrep själens djupa förankring i livet och i kroppen. 
Lyfte blicken och tittade mig omkring. Synfältet hade blivit bredare. Såg en skymt av taket och golvet samtidigt i ett vidvinkelperspektiv, även dörren till köket samt dörren mitt emot. Den jag ännu aldrig öppnat. Sög i kroppen av en våg, som att vara ett barn på en lekplats och fara av och an i en gunga. Var det nyfikenhet?  
Spände själen undersökande, ljuset blev klarare, ögonen vidöppna. 
Lät nyfikenheten dra mig mot dörren, tryckte ner handtaget och öppnade. 

 
Och nu är jag alltså på väg mot ett nöjesfält för att uppleva, känna livet och friheten. Vägen förändras, ytterligare filer kommer till och en rondell vecklar ut sig och slungar in mig i ett omlopp. Läser på en skylt, Ikea, och får för mig att svänga av. 
Ikea, parkeringen är enorm och begriplig, klämmer in Volvon i en ruta och stannar. Jag har inga pengar men kan kanske ändå gå in genom portarna, röra vid inredningsdetaljerna och drömma. 
Går mot ingången, andra tar stora varuvagnar och går målmedvetet, som om detta vore en självklarhet. Inte en ynnest, det största som kan hända en människa. Dörrarna öppnar sig automatiskt och jag ser i en spegel att jag är till, att jag rör mig normalt och att den blå fläcken från ett larm på min tröja går att dölja med jackan. Åker rulltrappa, håller som i förbifarten i det rullande trapphandtaget i svart gummi. 
Kommer upp och möts av varor, vill köpa allt. Storpack av stearinljus, kuddar att lägga i en soffa, en praktisk pall. Det hänger bilder, tryckta på kartong, från taket med förslag på hur alla dessa föremål kan placeras i ett hem. Stämningsfulla bilder, en man som sitter i en soffa med en bok, en kvinna som ler och just ska ta en klunk ur en kopp te. 
Så ska mitt liv bli, tänk att jag får leva i verkligheten där sådant är möjligt. 
Tar en varukorg som tycks övergiven och går, lägger servetter i botten och går vidare. 
Visst behöver jag en filt? Känner på materialet och väljer noggrant, färg och form, och föreställer mig livet. Kanske kan jag lyssna på radio, dricka te och sitta i en fåtölj, insvept i denna filt? Lyfter filten mot ansiktet och drar in den rena lukten. 
Känner ingen lukt av vinden, inga beska partiklar som rasar från taket, inget giftigt damm. 

 
## Kapitel 29
Lukten som slog emot mig var dammig men inte kompakt. De partiklar som existerade där hade sedan länge fallit till golvet. Tog ett kliv in över tröskeln, släppte in syre och fick det som låg och väntade där, i form av damm och stillastående luft att röra sig. 
”Hallå”, sa jag, just så som jag hade sagt den första natten då jag klev in i stugan. Som att jag utgick ifrån att någon bebodde platsen och att jag var en gäst.
Tittade mig omkring. Rummet var tömt på möbler. Någon hade målat med klara och blanka färger utefter väggarna. Ett hastverk, som att den som påbörjat en renovering avbrutit sig mitt i och som i ett avsked, beslutat att ta alla de färgburkar som fanns kvar och kleta ut innehållet över väggarna. 
Stod mitt i rummet när jag kände en salt smak i munnen, ett litet gryn av ostbåge som dröjt sig kvar och nu släppte ifrån sig sina bultande sensationer. Började åter vidgas, det rann i mig. Suckade och lät allt slå ut så mycket som möjligt i kroppen. Vad gjorde Eva just efter att hon ätit av kunskapens äpple? Gick hon tillbaka till trädet, med en annan känsla för vem hon var, med en ny kropp, och plockade åt sig mera? Upplevde hon en omedelbar brist, just efter den första tuggan? 
Hur skulle jag få mer ostbågar? Insåg först när jag ställde mig frågan, hur akut det var. Hur bråttom jag hade. Jag hade fått smaka på den rena synden, sett ljuset. Ostbågen som visade mig en möjlighet att vara sann, att det fanns en koppling mellan mitt inre och yttre som stämde. Hungern efter mera klingade allt starkare i mig. Mera av allt. Ostbågar och livet, känslor som stämde. Ville låta mig styras av impulser som dök upp, utan språk och utan anpassning. Vad behövde jag göra för att få mera ostbågar? 
I det samma dök en vision upp för mitt inre. Hur väggarna i rummet skulle kunna se ut, hur rummet skulle kunna möbleras. Bilden blommade för mitt inre och ritade upp ett mönster, en mall i luften och dammet. Inga ord, inget språk. Bara en omedelbar bild från mitt inre som projekterades ut över golv och väggar. 
Jag behövde skissa, snabbt. Innan allt försvann. Sprang ut i hallen, ryckte upp dörren till köket och vräkte mig fram till spisen. Såg inte åt Messias som satt på en stol, säkerligen omgiven av sitt ovanliga och tilldragande skimmer. Sträckte in fingrarna och fick fram en bit kol och sprang sedan med kraftfulla steg, som fick hela huset att vibrera, mot det tredje rummet. 

Ritade upp hur ett möblemang skulle stå. Golvets plastmatta var täckt av det sällsynta och sega dammet, där fanns en oväntad friktion som gjorde att kolet fick fäste. Tydliga linjer av en fåtölj, dylik den jag suttit i framför teven på Dret. Mitt emot fåtöljen – andra sittdon, låga och gemytliga. Gardiner och andra textilier som skapade en atmosfär, som slöt in alla ljud och fick rummet att sluta eka. 
Skissade snabbt över tapeter och golv utan att reflektera över strävheten hos vattenskadorna. Ritade upp ett liv, ett autentiskt och sant liv, präglat av det jag just upplevt. Vid ingången skulle det stå ett lägre bord för offergåvor, såg det framför mig. En skål som kunde fyllas upp med ostbågar. Och bakom fåtöljen behövdes något högt som sträckte sig mot himlen utan att skrämma, snarare omfamna och beskydda. Rusade fram mot väggen och ritade fram formen av ett träd som förgrenade sig upp mot taket. 
Allt var så tydligt, såg det inte bara framför mig. Kände redan i min kropp hur jag skulle sitta i fåtöljen och röra med mina fingrar över det sträva tyget. Och människor skulle anlända, be om vägledning och om att få kontakt med än den ena, än den andra döda släktningen. Jag skulle svara, trots att jag inget visste om andlighet och efterliv. För de skulle betala med kunskapens frukt, med ostbågar, salt och fett.  

Gick mot köket, ställde mig just innanför dörren och släppte kolbiten utmattat, rakt ner mot det ättikaskurade golvet. 
”Messias, jag har en plan”, sa jag.
Men till min förvåning hörde jag inga ord, som att det jag försökte uttrycka stannade kvar i mitt inre. Messias gick runt i rummet, tittade sig omkring. 
”Hallå”, sa jag, vinkade med handen, men Messias verkade inte se mig. 
”Messias, jag vill att du möblerar rummet”, sa jag, men kunde ändå inte få fram några ord. 
Gick fram till bänken där spegeln stod, stirrade rakt in i glaset utan att se något alls. 
”Hörs jag nu”, sa jag och ansträngde mig för att få ut orden, få stämbanden att vibrera. 
Ändå varken hördes eller syntes jag. 
”Katten”, sa jag, tittade runt. Han låg i sin bädd av isoleringsull och sov. 
Vad hade hänt? Kände med händerna över bänken, upplevde att jag existerade. Att jag faktiskt fanns till i världen. Och ett litet spår av salt smak dröjde sig ännu kvar i munnen. Satte igång kroppen, fick den att vätskas och rysa. Eller var det bara ett minne? I alla avseenden upplevde jag att jag fanns till. Men jag syntes inte och hördes inte. 

 
## Kapitel 30
Var detta ett straff? Hade jag inte väntat på den stora vedergällningen? Jag hade ju lämnat allt för ett liv i synd, och synden hade äntligen landat i mig. Själen och kroppen hade återförenats i en synd lik den som Eva tog sig för med i Edens Lustgård. Hade ätit av den förbjudna frukten. Ja självklart var detta ett straff!

Gick utan att tänka. Tog stora kliv, ut i hallen, upp för vindstrappan. Ställde mig helt kort på första bästa planka och stirrade innan jag gick fram till den plats där den döda fågeln ännu låg, men nu hoptorkad och platt, just under det allt större hålet i taket. 
 ”Gud, för fan! Har du tagit min röst? Har du bestulit mig själva min existens?”, sa jag, men inga ord kom.
Stod och tittade upp, väntade på svar. Men det enda som hände var att en lätt vind for ner genom hålet, träffade mig i ansiktet. Slöt ögonen och lät den friska luften röra vid mig, en ömhet som jag så väl behövde, insåg jag. 
”Jag åt av ostbågarna, och fick kunskap. Är det det som är problemet?”, fortsatte jag. 
Satte mig ner, sträckte mig efter en pinne som jag stack ner mellan två plankor strax framför mig. Sågspånet där var fuktigt, en söt och våtmarkslik lukt spred sig. 
”Straffet för att Eva åt äpplet var: Ett, att föda barn under smärta. Två, att hon skulle åtrå en man som skulle råda över henne. Eller hur, Gud?” 
Fick inget svar men funderade ändå på de båda straffen, hur de förhöll sig till varandra, vad de innebar. Det föll en sky av bittert pulver från taket, en smak och en doft som åter igen påminde mig om medicinen jag hade försökt att svälja. Och som jag tillslut svalde.  
”Så, innebär detta att jag ska föda Pastorns barn, ändå, när allt kommer omkring? Är det vad du har i kikaren? Eller är det den helige ande som ska stå för befruktningen?”
Vid tanken på att föda ett barn, oavsett om fadern skulle vara Pastorn eller den Helige ande, fick jag ont, magen vred sig. Kramade ihop livmodern i metallisk spänning. Var det inte just där och då, när jag lyckades förmå min kropp att trots allt svälja de satans pillren som skulle göra mig gravid, ja. Vad det inte just då som min själs fästen drogs av? Det var då min själ separerade sig från kroppen. 
”Har du bestulit mig min röst och min existens, för att jag inte lät mig straffas för mina synder? För att jag inte åtrådde Pastorn och lät honom råda över mig, och lät mig bli befruktad?” 
Jag som hade velat synd, inte nåd. Jag ville inte få ett nådens barn planterat i mig, att fostra in i församlingens tortyr. Och synden var det självklara valet. För, som Gud och Jesus sa genom Pastorn, det var synden i mig som gjorde mig ofruktsam. 
Hur hängde allt detta ihop. Var det synd att föda ett barn eller var det ett straff? 
”Hur tänker du, Gud?”, sa jag, och ett svagt ljud hördes ut över vinden. Min röst var inte tillbaka, inte helt. Men kunde skönja en viss förbättring – det gick åt rätt håll. 
Det mörknade ute, en fukt strömmade in och la sig kallt över plankorna. Över djuren, de levande, de döda och de mumifierade. Men jag hade ännu inte fått några svar på mina frågor. Messias, frälsaren som var återsänd till jorden för att hämta hem de sina till himlen, befann sig i köket. Rumsterade om, kunde höra honom tydligt genom vindsgolvet. 
Jag gick mot ett hörn där ett viss ljus ännu målade fram konturer. En hög av diverse saker, tyger och annat. La mig ner där, i lukten av natten som strömmade in genom hålet som blandade sig med det bittra pulvret. 

När jag vaknade badade vinden av ljus. Mumien rörde sig lätt, käken hängde lös och minsta vind fick den att vibrera. Återvände till den plats där jag suttit kvällen innan, rakt under hålet, där det fruktlösa samtalet med Gud hade utspelat sig. 
”Gud, det är något jag inte får ihop”, fortsatte jag samtalet, eller om det var en monolog. För jag fick ju aldrig något svar. 
Såg mig omkring, samlade tankarna och försökte omfamna det nya och det gamla. Förena erfarenheten av att ha ätit ostbåge med allt jag visste om synd, straff, födelse och nåd. Min blick fastnade på något blankt som låg vid trappan. Spände blicken, inte hade den varit där tidigare? Gick fram och såg att det var en nattvardskalk. Kärlet för Kristi blod. 
”Har du, Gud, ställt dit den här?”, frågade jag, men rösten var åter helt borta. Inte ett enda pip flög ur mig. 
Gick fram mot föremålet, studerade silvret som nu inte längre var så plankt och polerat som då, när jag stal det ur kassaskåpet. Lyfte det, och hörde omedelbart ett ljud. Ett pling, som att det ringde i en bjällra. Drog ytterligare en gång, varpå ett nytt pling hördes. Höll upp kalken i ljuset från hålet och såg att en tunn tråd satt knuten runt nattvardskalkens tunnaste del. En fiskelina, närmast osynlig, som alltså måste vara förenad med någon slags bjällra nere i stugan.

En hel dag passerade utan att jag fick något svar. Utan att jag fick min röst tillbaka. Det blev mörkt, jag la mig i min bädd. Vaknade igen av att ljuset flödade in genom taket. Klev upp och tänkte omedelbart vända mig till Gud med fler frågor, men blev istället medveten om att ytterligare något stod vid trappan. 
Stirrade, granskade. En rektangulär, inslagen i guldpapper. Det tog en stund innan jag kände igen förpackningen. Ett halvt kilo riktigt, extrasaltat smör. Min varelse stannade till, upplevde hur själen och dess rötter grävde sig allt längre ner i mitt kött, förankrade sig där. 
”Mumie, se nu och lär”, sa jag, och tyckte orden tog form i luften – det jag försökte uttala fick något som liknade en kontur. 
Rörde först med ena fingret, petade upp förpackningen och skrapade fram en nagelstor bit som jag stoppade i munnen. Fettet smälte på tungan, saltet rann genom munnen och fick mig att vätskas och skratta. Kastade mig ner på marken, la mig på rygg så att Gud skulle se hur jag betedde mig. Tog av pappret och placerade smöret över ansiktet och började tuggade. Varm och slapp i kroppen, fick fram väsande ljud. Lät min själ svälla. 
Tuggade och svalde, utan hämning. Om jag överhuvudtaget tänkte, så ägnade jag min tankekraft åt idén på hur jag skulle kunna skaffa mig mera smör. Saliv och små floder av upphettat fett rann ut genom mungiporna, jag ville inte hejda mig. 
Just innan allt smör var uppätet slogs jag åter av hur väl allt korrelerade, det inre och det yttre. Det gränslösa, förvildade och hetsiga, att det var sådan jag var rakt igenom. 
Blev liggande, benen brett isär. Tankarna vandrade som de ville, utan hinder. Sträckte ut handen och tog tag i nattvardskalken och drog, hörde hur det plingade där nere. Log, såg honom framför mig. Drog ytterligare och hörde hur det lät från bjällran. Föreställde mig att han, mannen där nere som rumsterade, saknade mig. 

Det blev kväll, jag somnade. Vaknade och gick omedelbart fram till hålet, vände mig mot Gud. 
”Exakt hur hänger allt ihop, kan du svara på det?” 
Förväntade mig inte längre något svar. Såg att det åter stod något ätbart vid trappan. Ett paket av papper, en tetra med extra fet mjölk. Lyfte paketet, såg stekt fläsk i tjocka skivor. Satte mig rakt under hålet och åt, vällustigt. 
”Om jag inte visste bättre, skulle jag gissa på att du faktiskt inte finns, Gud”, sa jag, och rösten var tillbaka. Lät nästan så som jag mindes att den hade gjort innan jag åt ostbågar. 
Ryckte till av förvåning. Dels av att höra min egen röst, men också av de ord jag uttalade. 
Stannade av mitt i tuggandet, ett grynigt fett smälte till rinnande form och tvingade mig att svälja. Annars var jag stilla. Tänk om Gud inte fanns? Hur kom det sig då att Messias var nere i köket och stökade? 

Gick ner för trappan. Långsamt, visste inte vad som väntade mig där. 
”Blev det för kallt för dig”, sa han, Messias första ord till mig efter min fruktlösa helvetesvandring. Höll ännu en bit fläsk i handen. 
Jag greps av något varmt när jag återsåg köket, Äta Havregryn, Morgongymnastik. Undrade om Messias hade upprätthållit mina principer. 
”Inte kallt nog”, svarade jag, gick runt och tittade på väggarnas fuktmönster, ville röra vida allt. Min röst var tillbaka. 
Kattens matskål var halvfull av torrfoder. Det fick mig att le trots att jag inte ville, rädd att leendet skulle få min röst att åter försvinna. 
”Du ser, jag är varmare än på länge”, sa jag och pekade med fingret mot min ena kind som hettade, antog att den var röd. 
”Så, du har fått nya kläder”, sa jag, granskade honom från topp till tå. Han var iförd nya byxor och en blå, rutig skjorta. 
”Jag har något att visa”, sa Messias och gick ut ur köket, jag gick efter. 
Han gick vant genom hallen, öppnade dörren till det tredje rummet utan minsta tvekan. Till och med ivrigt, gick in och ställde sig i mitten av det ljusa rummet. 
”Visst är det grant”, sa han, sträckte ut sina båda armar och visade upp sina handflator som, och det hade jag lagt märke till tidigare, saknade ärr efter korsfästningen. 
Där låg halm utstrött. Ett par söndersågade lastpallar på golvet, ungefär där jag tidigare hade markerat med kol. Från taket hängde fiskelinan vari det hängde en bjällra av mässing. 
”Så behöver du inte ens vara med”, sa han och sträckte sig, rörde vid klockan så att den plingade bekant.
”Vara med, på vad?” 
I samma stund hörde jag röster på verandan och stelnade till i kroppen. Messias gick mot hallen, öppnade dörren utan att säga något alls. 
”Vill hon ha korv”, sa en kvinnoröst. 
Besökarna stegade in i hallen och vidare in i det rum där jag nu stod frusen till en staty.
”Nämen, har hon kommit fram”, utbrast kvinnan som jag kände igen, hon hade fäst en större plastblomma i turbanen och dragit en jacka över klänningssjoket. Men det var hon, mediet på Dret, och hon höll ett fat framför sig med uppradade korvar. 
”Är hon galen fortfarande?”, frågade Dret-Svein som stod bakom sin fru, tycktes beredd att använda henne som sköld mot eventuellt våld från min sida. 
Mindes hur han hade stirrat på mig, kastat saker åt mig på det sätt som man kastar ben åt en aggressiv hund för att få fri lejd att springa för sitt liv. 
”Tack för beskedet från mormor”, sa turbankvinnan med öm och tacksam röst. 
”Ja, jä berättade för dom att du behövde vare där oppe, men att du ringde i bjällran om du hade kontakt”, fyllde Messias i och tittade menande på mig. 
”Men nu när du är nere kan du väl hålla seansen här?”, sa turbankvinnan och gick in i rummet där jag stod. Gick som om hon varit där tusen gånger.
Och jag som hade trott att bjällran var en kontakt mellan mig och Messias, eller kanske mellan mig och katten. Ville vältra mig i jorden, hålla för öronen och försvinna bort från mina konturers sätt att avkräva mig på närvaro. Skämdes över att ha missförstått. Men noterade ändå att själen inte drog sig undan, att den, trots skammen var förankrad. 
Jag harklade mig. Gick med varma och spretiga muskler mot höbalen och satte mig. Det var inte en fåtölj men det fick duga. La mina händer på knäna med handflatorna uppåt.  
 
## Kapitel 31
”Ahummmm”, ljudade jag, för att få några ögonblick på mig att förstå hur allt hängde ihop.  Turbankvinnan ställde ner fatet med korv, ett paket grädde på det låga bordet för offergåvor, Dret-Svein la ner en påse med ostbågar. 
Så, all mat jag fått hade kommit från människor som besökt stugan i syfte att få andlig vägledning. Och den vägledning de fått hade troligtvis kommit från Messias, han var ju ändå allsmäktig och torde väl kunna kontakta vem han önskade där, på andra sidan. Och klockan som ringde tolkade de som tecken på att jag på något sätt var den som stod för relationerna med de döda. 
”Ahummmm”, sa jag igen, slöt ögonen och spände mig så hårt att ögonlocken skakade i vad som kunde likna andlig iver.   
”Jag har en man här”, sa jag. 
Vad var det Dret-Svein hade sagt, att en skatt med guld låg gömd på Dret, och att han letade efter den. 
”Han har något att säga”, fortsatte jag. 
I det ögonblicket gav bjällran ifrån sig ett ljud, det ryckte i fiskelinan. En susning genom rummet, turbankvinnan och Dret-Svein drog efter andan och stirrade, precis som jag och Messias, upp mot taket. Det måste ha varit katten. 
”Det är han som visar att han är här”, sa jag och log stort. Försökte utstråla något som kunde likna kärleksfullhet, tänkte att det förväntades av mig. 
”Far, är det du?”, frågade Dret-Svein, fortsatt med blicken riktad mot bjällran, som gav ifrån sig ytterligare ett pling som svar. 
”Var grävde du ner guldet, pappa?”, frågade han. Tittade ut i rummet men klockan ville inte röra sig mera. 
Tänkte på hur det hade varit att köra traktorn, ner mot Dret, det gula huset av korrigerad plåt. Hur det låg avsides och inte stämde överens med övriga bebyggelsen på gården. 
”Han var en man med visioner för gården”, sa jag. För, Dret-Sveins ålder betraktat, torde det vara hans far som byggt plåtskjulet. Och detta trots att gården Dret bestod av, räknade för mitt inre, inte mindre än fem andra och större ekonomibyggnader. 
”Han frågar om du har tänt eld på komposten än?” 
Frågan kom över mig, såg det för min inre blick. Hur Dret-Svein fjuttade på, hur den svarta oljan och däcken brann med en blå låga under en tät och grå rökpelare. Hur slaktavfall från tjuvjakt, annat avfall från gården, fiskrens först hade dränkts av diesel. 
Dret-Svein och hans turbanfru tittade mot varandra och fnissade. Jag knöt samman mitt ansikte till en allvarlig min, tänkte på ostbågarna. Kände hungern. 
”Han byggde något på gården”, fortsatte jag. ”Han pekar”, sa jag, la ansiktet i veck, som att jag undrade och försökte uttolka. 
”Var då nånstans”, pressade Dret-Svein på, ivrigt. 
”Det är lite otydligt, men han är här i rummet. Och så pekar han…” 
Ingen av de övriga i rummet andades. Anspänningen fick mig att rysa lätt, en sträckning i huden utefter ryggraden. De hade inte kommit hit för att träffa mig. Det enda de var intresserade av var döden, äventyret att skåda något annat än det absolut vardagliga. 
Tittade mig runt i rummet. Messias hade ansträngt sig, möblerna bestod av halm och lastpallar, men de stod precis på de ställen där jag tänkt mig. Och bakom mig fanns ett träd. En björk som han måste ha fällt i skogen, lövat av och dragit in. Han hade hängt upp något som liknade äpplen på grenarna. Kunskapens frukt, tänkte jag.  
”Han pekar mot golvet”, sa jag. 
Ja, detta var ett rum dit folk kunde vandra och begära audiens. Bjällran, där andarna kunde visa sin närvaro genom att plinga, ja, den var brilliant. Där hade Messias träffat alldeles rätt. I övrigt behövdes textilier, en mer värdig plats för mig som medium. Något mera respektingivande än en halmbal. Min kropp ryckte till, jag började omedelbart att frysa. Sjönk ihop. 
”Nu är han inte här längre”, sa jag, förtydligande. Dret-Svein och hans turbanfru släppte ner sina axlar, suckade. 
”Vaddå golvet”, sa Dret-Svein. 
”Jag är ledsen, men jag förmedlar bara vad som sägs till mig”, sa jag, urskuldande. Och önskade enbart, ja bara detta, att han var tillräckligt nöjd med det jag fått ur mig för att inte ta med sig påsen med ostbågarna när han gick. 
De reste sig. 
”Vi behövde de där penningera… ”, sa trubankvinnan förtroligt. 
”Ta med er allt jag har sagt, gå hem och tänk på det. Låt det sjunka in”, sa jag.
Hon slutade inte att titta på mig med den där blicken som antydde att vi hörde samman, att vi två hade något väsentligt gemensamt. 
”Och om han kommer tillbaka så hör jag av mig, det lovar jag”, sa jag, varpå hon tog min hand, la den emellan sina båda, varma och torra händer. Jag kunde inte dra mig undan, trots att jag höll på att explodera. 
Ville bli ensam med ostbågarna. 
När jag kastade en blick mot det låga bordet såg jag att påsen med ostbågarna var borta. Kvar stod bara fatet med korv, tetran med grädde. 
 Messias höll i dörrhandtaget, redo att stänga så snart turbankvinnan bara hade babblat klart. Dret-Svein var redan borta. Lämnade tomten i besvikelse, hade tagit med sig ostbågspåsen, tyckte inte min guidning mot den gömda skatten var tillräckligt exakt. 
”ja, jä tar med kaffi till ängen”, sa Messias. Jag trampade med fötterna, stirrade ner i golvet, spände alla muskler och höll på så sätt allt det där inom mig, det som av nöd behövde hållas på plats. 
”ja, jag vet att vi måste börja strax”, fortsatte han. ”Hejdå, vi ses om bara några minuter.”
Innan han hade stängt dörren hade jag skruvat upp korken till grädden och druckit upp nästan allt. Vi tittade på varandra. Att grädde i magen kunde kännas så. Som en rörelse, något som for runt. 
”Jag trodde nog du skulle va lite mer ilsken över…”, han sökte orden, rörde händerna och gjorde en underlig min. 
”Jo, jag är vansinnig”, sa jag, och det var ju sant. Messias, den ovälkomna nåden, hur jag inte lämnades i fred. Ändå kände jag en impuls, att gå fram till honom, lägga en hand mot till exempel hans axel. 
”…så du är inte ilsken över att jä haft seanser?”, sa han. 

Jag tittade in i seansrummet, hur han arbetat för att få till det. 
”Okej, det blev inte för traumatiskt för dig, med trädet?”, frågade jag. 
Han tittade undrande. Jag visade med handen. Ritade ett kors genom rummet. 
”Det är ett träd, men visst har det samma inverkan på rummet, som ett kors?” 
Messias stirrade bara på mig, han tycktes inte förstå. Det fick mig att undra. 
”Har du några minnen av korsfästelsen?”, sa jag, min röst var tydligare än på länge. 
Jag ställde en testfråga till Messias. En kritisk fråga. Fick omedelbart svårt att fokusera honom med blicken. Gick in i seansrummet, började veva med armarna. 
”Och här, Messias, behövs tyg på väggarna. Gärna i en färg som går i linje med trädet”, sa jag, svepte med händerna över väggarna, blev yr. Messias ryckte fram och tog emot mig, yrseln gjorde det svårt att definiera vad som var upp, vad som var ner.  Rasade ner på golvet, i halmen. Höll ännu händerna framför mig, gestikulerade. 
”Katt, du får till uppgift att dra i bjällran. Var är han? Katt! ”, ropade jag. 

”Vi måste åka, nu”, sa Messias eftertryckligt. Jag låg kvar på golvet.
”Jä går och kokar kaffi och…”
”…och det ska va sittpuffar, något mjukt på dessa…”, avbröt jag, pekade på lastpallarna.
Messias stannade, tittade på mig. 
”Vi behöver ha ved till vintern. Det är ett hål i taket, stugan är jämt gör dålig. Vi kommer frysa ihjäl utan ved”, sa han. 
Jag satte händerna för öronen. När hade jag och Messias blivit ett vi? 
”Här på bygden hjälps vi åt, vi gör veden tillsammans nere på ängen”, förklarade han.   Vi gick ut, han bar på lådan med kaffe och kakor som vi fått som betalning för andlig vägledning, måste ha inträffat medan jag ännu befann mig uppe på vinden. Gick mot traktorn. Jag hoppade upp i skopan och Messias ställde trälådan med den blommiga picknicfilten bredvid mig. 
”Kanske kunde vi införskaffa en enklare trumma, för att mera tydligt gå i och ur transtillståndet?”, sa jag, Messias klev upp i traktorn, startade den. 
”Det kommer bli en succé” 
”Jag hör inte”, skrek han genom traktorns muller. 
Jag tittade ner på mina kläder, tröjan som jag stulit från en av samhällets butiker. Tog tag i tyget, kände mellan fingrarna hur det klibbade, jag luktade på fingrarna. 
”Kan du stanna traktorn här framme”, skrek jag. 
”Va?”, svarade han. 
Traktorn rörde sig inte snabbare än att jag kunde hoppa av. Tog sats, lyckades hamna med båda fötterna stadigt i gruset på vägen. Tänkte springa in i skogen där bäcken flöt fram. Samma bäck där jag en gång låtit döpa mig i en spontanuppkommen, religiös rit.  Messias stannade traktorn, tittade efter mig med motorn ännu igång. 
”Jag ska bara blaska av det bittra dammet från vinden”, sa jag.   Bäcken rann häftigare nu än sist jag såg den, då jag hämtat vatten ur den tillsammans med katten, lite högre uppströms. Gick mot vattnet, rörde vid grenar och blad. Hörde att traktormotorn slogs av en bit bort, såg inte Messias men kände ändå av närvaron som en värme. Tyckte att tanken på att han höll sig i närheten och väntade på mig var underlig, speciell. För, han var ju son till den allsmäktige, om han ville ha koll på mig behövde han inte vänta med traktorn utan kunde iaktta mig från ovan så som Gud alltid gjorde. 
Eller hur var det nu mer, med den saken. Kände efter, blickade uppåt. Hade inte fått något svar från ovan, inte på länge. Eller snarare, egentligen aldrig. Gud talade genom andra, som exempelvis Pastorn eller äldstebröderna, eller genom manifestationer.  
Tog av mig tröjan, la den på en sten och gick vidare. Tog av alla kläder, slängde dem på marken och stod naken inför naturen och en vidöppen och klar himmel. Bäcken virvlade mera intensivt än annars, vattnet var högre. Tog ett kliv med ena foten, stod och balanserade med armarna rakt ut medan tårna duttade i vattnet. Känslan spred sig av det kalla, utefter skelettet och blodet. Satte tillslut ner fotsulan mot en bädd av sand och såg genom vattnet hur min hud blev vit och hopdragen. Ett kliv till, satte mig sedan på en sten som stack upp ur bäcken och plaskade upp vatten med händerna tills hela jag, utom ansiktet och håret hade fått känna på det iskalla vattnet. 
Det rörde sig av steg i skogen, vände mig om slött, kylan drog ner på kroppens tempo. Messias stod en bit ifrån och tittade, tvekande. Kunde det vara för att jag var naken? Vi tittade mot varandra, granskade länge och på ett ovanligt sätt. Det hela var svårt att avbryta. Fötterna hade tappat känsel, knäna knakade när jag försökte röra på dem. Såg ut som att Messias sa något, hans mun rörde sig men orden nådde inte fram. 
”Bäcken brusar, jag hör inte vad du säger”, sa jag, och satte mig ner i bäcken, vattnet forsade mot ryggen och bröt de för bäcken invanda vattenvirvlarna. 
Slöt ögonen och föreställde mig min själ, hur den bet sig fast med sitt rotsystem i mitt kött, hur allt kändes nu förtiden, ömsom skavde, ömsom blommade. Det var lättare att tänka i det kalla. Kroppens sensationer mildrades och jag upplevde hur alla tankar kunde glida fram motståndslöst över livet, som tillfälligt var fruset till is. Ändå slet inte själen i sina fästen. Jag var samlad men kall och klar. 
Slog upp ögonen och såg hur Messias drog av sig sin skjorta. Han behövde bada, det hade jag tyckt länge. De bruna ränderna av smuts där de slitna manschetterna gick emot handlederna, där kragen skavde mot hals och nacke. Han tog av sig allt, stod naken just så som han stått naken utanför svinstian på Dret. Tittade knappt åt mitt håll när han balanserade ner i bäcken, höll sig i de spetsiga, uppstickande bäverfällda stockarna. Böjde sig ner, tog tag i stenar, klev över det som krävdes för att komma nära – mig. 
Jag stirrade rakt framför mig, vek av lite mera åt min kant av bäckfåran för att ge honom utrymme men vattnets tryck styrde mig tillbaka mot mitten. Han sträckte upp halsen, låg i vattnet, höll fast sig i stenar under ytan.
”Kylan gör det enklare att tänka, visst?”, sa jag, men gissade att bäckens porlande drog iväg med mina ord och gjorde dem oviktiga, det var så jag uppfattade det. Att jag borde passa på att tänka de där tankarna som jag annars inte stod ut med, nu, i det kalla vattnet. 
Messias tog upp en näve sand från botten, gned sig över armarna som om sanden vore tvål. Tog upp en sten, tittade på den, kände med blånande fingrar hur den var beskaffad innan han gned den mot hårfästet och nacken, kinderna. Rev av smutsen från huden och lämnade kvar en rodnad. Nackhåret stod rakt ut, tunt och mörkt. 
”Du är vacker”, sa han med stark röst, som om han tagit sats, utan att titta ens det minsta åt mitt håll. 
”Annars vore det väl något fel. Jag menar, en Gudason som du borde kunna se skönhet i det mesta?”, svarade jag.
Han skrattade, knep samtidigt ihop munnen för att, gissade jag, inte visa upp gluggarna i tandraden. 
 
## Kapitel 32
Log tillbaka. Det bildades en cirkel runt oss, kylan i våra kroppar, vattnet, den överraskande nakenheten. Ett brus, eller kanske en ton jag alltid hört inom mig tystnade. En yta jag kunde fylla ut med annat. Ja, en arena där förbjudna tankar kunde radas upp. Där idéer ställde sig på parad som syndare på domens dag. Den ena tanken efter den andra. Stod framför mig som om de väntade på sin avrättning och jag var deras självklara bödel. 
”Kan det vara så att Gud inte finns, inte alls? Att den verklighet jag levt i sedan jag föddes inte existerar på annat sätt än inom de ramar som hittades på av församlingen?”, sa jag. 
Messias fortsatte, drog stenen över halsen och plaskade upp vatten för att skölja bort smuts som lossnat. 
”I så fall finns inte synd, för det finns ingen att synda emot”, sa jag. 
Jag lyfte ena handen, sänkte ner den igen och iakttog vattnet, hur det rann runt min lekamen. 
”Och om ingen synd finns, så finns heller ingen nåd.”
Messias la sig på mage, doppade ner huvudet helt under ytan. 
”Och då är troligtvis inte du Messias?”, sa jag. 
Han ryckte upp huvudet och andades häftigt med öppen mun. 
Letade i mitt inre efter reaktioner. Rycktes allt undan? Hela verkligheten som så mång gånger tett sig som ett skynke som kunde röra sig av och an, drogs allt nu bort från min blick? Eller var denna yta stabil? Kylan gjorde fingrarna omöjliga. Satte ena handen mot en sten som stöd, fick inget gensvar när jag gjorde ansatser till att resa mig upp. 
”Min kropp är fast, jag kan inte ställa mig upp”, sa jag. Skulle visa illustrerande med armarna men kunde inte förmå dem att röra sig.
”Jag ska hjälpa dig”, sa han, reste sig ur vattnet. 
Stod framför mig, jag såg mot hans hårbeväxta mage och skrev. Grått och genomvått hår som ritade mönster över skinnet. Han räckte mig sin hand. 
Två bilder la sig utanpå varandra och det tog en stund innan jag förstod – ett minne från församlingen. Pamfletterna som jag hade delat ut till syndarna, bilden av Jesus som räcker fram en hand och så texten Jag ska hjälpa dig. Och nu detta, det jag allt mer insåg var verkligheten. Gädd-Jan som stod naken framför mig och ville hjälpa mig upp ur en iskall paralys. 
Minnena av församlingslivet rann ut ur min kalla kropp, virvlade bort i vattnet. Pastorn som sa Jag ska hjälpa dig, och sedan i all hemlighet tog mig till en fertilitetsklinik. Jag skulle få hjälp att bli gravid, trots min syndfullhet. För det var min grad av synd som gjorde mig ofruktsam, och Pastorn var så snäll som inte avslöjade detta för resten av församlingen.
”Jag vill inte ha barn”, sa jag. 
”Okej, det går bra.”, svarade Gädd-Jan. 
 ”Jag vill inte vara varken syndfull eller benådad”, sa jag. 
”Jag vet inte vad det betyder”, sa Gädd-Jan, ännu med sin hand framsträckt emot mig. 
Lyckades få min arm att röra sig, sträckte upp den emot honom och lät honom ta tag i min hand. Han drog. 
Vattendropparna som stänkte från forsen träffade huden som tomtebloss. Vi stod mitt emot varandra, närmare än någonsin. Kroppen verkade koka trots att hela jag var så nerkyld. 
”Vad är det som händer?”, sa jag. 
Sanden som vi stod på skakade, riste till så att vi båda fick gripa hårdare om varandras händer för att inte falla. Han la sin andra hand på min axel. 

 
## Kapitel 33 
Vi sa inte ett ord, inte när jag hjälpte honom med knapparna i skjortan. Inte här han tog min hand och hjälpte mig upp i skopan. Vred huvudet för att kunna se honom, hur han tog ett stort kliv och svingade sig upp i traktorns hytt. 
Traktormotorn verkade gå bättre, allt färre svarta rökmoln, pistolskottsljuden allt dovare. En fläkt inuti när traktorn kom upp på högsta krönet innan hela landskapet öppnades upp och tog emot oss. Han körde ner mot ängen framför Dret. Hela byn var redan på plats, stod i klungor och arbetade med ved. 
Gädd-Jan ställde traktorn strategiskt, svängde runt och visade upp sig innan han parkerade så att alla kunde se – honom. 
Jag hoppade av traktorn. Det spred sig en värme från mellangärdet. Värkte i musklerna när blodet pulserade, retade från insidan för att nå fram. Tog några steg och tyckte att hela jag var en annan. 
”Visst är det ovanligt tyst”, sa jag till Gädd-Jan. 
”Nä”, sa han. 
Men jag var säker. Något hade tystnat. Ett brus var borta, det brus som försvann och rann ut i bäcken.
Det fanns inget brus av Gud, ingen synd, ingen nåd. Istället fanns något annat. 
En tystnad som ekade tomt. Hur kom det sig att jag var så tom? Hur var det för alla andra? Tittade mig omkring, ingen annan än jag verkade reagera. Kroppen tinade allt mer. 
”Om nu inte Gud finns…”, sa jag men stod inte ut med att ställa frågan som värkte i mig. 
Varför hade Pastorn och församlingen lurat mig? Vad vann de på att jag hela tiden var så rädd? 
Gädd-Jan lyfte ner lådan med filten, termosen och kakorna. 
”Vänta…”, sa jag, Gädd-Jan saktade in. Jag tog något steg och kom ifatt honom. Lyfte filten och såg att han hade packat kyrksilvret, de båda silverbägarna låg prydligt sida vid sida. 
Det stack i mig, ett hackande som ekade och ekade. Höll för öronen men ändå upphörde inte känslan. Slöt ögonen, ändå såg jag det framför mig. Pastorn som lyfter bägaren mot himlen: Jesu kristi blod för dig utgivet, den som äter av detta bröd och dricker av detta vin, utan att vara fri från synd. Äter och dricker en dom över sig. Men det finns ingen dom, det finns inget blod. Ändå drog rädslan genom mitt tomma inre. Ekade av minnen. Bultade framför mina ögon. 
Det var en sak att tänka klart i det kalla vattnet, vid sidan av Gädd-Jan som var naken. Men nu, här där inget fanns som bromsade. Allt jag upplevt var en lögn, ett fängelse med tortyr men utan väggar och tak. Ett fängelse jag valde dag efter dag utifrån en skräck för något som inte fanns. 
Stack ner handen, tog tag i en bägare. Tog den så hårt att jag skakade. Speglade mig i dess glans och kände hur allt drogs isär. Det enda som var helt, sammansatt och stabilt var själens fäste. 
Turbankvinnan gick emot oss. 
”Ska ni hugga ved?”, sa hon. 
Bilden av henne mörknade, det stank av stress och rädsla. Uppdämd rädsla från år efter år av förhårdnande villkor. Andades frustande och kunde inte längre se mig själv i silvret. Kunde inte se mig själv i världen, i tiden. Hon höll i en yxa.
Jag gick emot henne, tog tag om skaftet och ryckte den ut ur hennes händer. Gick fram mot huggkubben där ingen för ögonblicket stod. La kyrksilvret där vedträn skulle ligga. 
Stillnade, lyssnade in den gamla vanliga förlamningen i min kropp. Den undanglidande, förvirrande tröttheten som betedde sig som ett klister. Lim, som letade sig in i min persons alla skrymslen och vrår och höll mig fast. 
Precis som Gud. Som församlingen. Som Pastorn – han som rent fysiskt letade sig in i mitt mest personliga och hällde ut sitt vita och gryniga klet, avkrävde mig trosbekännelser. 
”Hallå, vad gör du med silvret”, sa turbankvinnan. Jag stod fullständigt stilla utan att ge ifrån mig ens ett knyst, ens en rörelse till svar, men kände hur det retade allt mer inuti. Rev och slet. 
Med vilken rätt? Hade jag någonsin valt det liv jag levt? Pastorn hade fått en vision från Gud om att han skulle ta mig till sin hustru. En vision som damp ner och la sig över mig som ett tungt lock, jag tilldelades en uppgift, det ritades ut en tydlig väg, en Herrans väg. Med vilken rätt? När tillfrågades jag om hur jag ville leva mitt liv? 
”Ja, jag vill hugga”, sa jag, lugn röst. Insåg att jag var omringad, män i rutiga skjortor stod och tittade, ägnade sig åt sitt, delade ut fuktigt pulver ur snusdosor och tog klunkar ur pluntor. Serverade ur pluntan, även till den efterblivna pojken som dreglade brunt av snus och skrattade. 
Ställde mig så som jag sett männen stå inför huggkubben, brett isär med benen, yxan i en startposition. Påbörjade en sving med utsträckta armar. 
”Jävla gud”, skrek jag, drämde till kyrksilvret. Slog så hårt att jag lyfte från marken. 
”Din jävla kuksugande gudsfan”, skrek jag och föreställde mig att Pastorns huvud låg på huggkubben och att jag krossade honom. Tänkte på församlingen, på äldstebröderna och kyrkorummet. Alla sånger och alla böner. Hur jag hade stått ute i vinterkylan i tunna och tysta skor, med broschyrer om Herran och försökt dela ut till syndare. Sträckt fram pamfletter och sa något om att Jesus förlåter. 
Såg framför mig hur jag slog sönder allt, bibeln, alla ritualer, flygeln och tramporgeln. Korset som satt uppspikat längst fram i kyrkan. Jag var där, och jag var utrustad med en yxa. Högg och högg besinningslöst. Svingade yxan mot församlingssystrar och bröder så att glasögon och tänder, löständer och handväskor flög. 
”Fan ta er alla”, skrek jag, och för mitt inre raserade jag allt som hållit mig tillbaka. 
Slog och slog. Nattvardskalken var platt och tillintetgjord. Det fanns ingen Gud, inget att tro på. Inget att vara rädd för. Allt jag tutats i, genom alla år, hade bara haft som enda syfte att trycka ner och kontrollera – mig. Effektivt och utan all medmänsklighet. Som om jag inte hade minsta värde, som om jag inte var något alls. 
”Fan ta er alla”, skrek jag. 
Stannade upp några ögonblick. Hela omgivningen pulserade mörkt, jag var blöt av svett och tårar, såg ner på tröjan och insåg att jag blödde, oklart varifrån. 
”Jag vill döda någon”, sa jag. ”Jag vill ta traktorn, ge mig ut i samhället, skamlöst visa upp mig och sen åka till Pastorn med yxan och slå ihjäl honom.”    
 
## Kapitel 34
Släppte taget om yxan, den föll över min fot men smärtan var inte överväldigande, inte starkare än något annat jag upplevde. Smak av blod letade sig in mellan mina stängda läppar, snörvlade inåt, en flod av järnsmak rann mot svalget. Det rann ymnigt från näsan, ner över mina kläder. 
Drog tröjärmen över mun och näsa, tyget var strävt och luktade ont och bittert av dammet från vinden. Tyget var mättat av smuts och sög inte åt sig, bloddroppar la sig utanpå som pärlor. Tittade bort mot Gädd-Jan som stod lite vid sidan av de övriga männen. En tändsticka fräste mot ett tändplån i bröstet, alla andra intryck lades åt sidan, drog sig undan. Tänkte på hur han hade sträckt fram sin hand emot mig. Kylan i alla leder som nu tinat. 
Gick emot honom, sträckte fram min ena hand. Ställde mig just framför honom, ännu lite närmare än då. När vi stod mitt emot varandra i bäcken. La mina händer över hans båda armar. Ställde mig på tå för att bättre komma i höjd, för att våra ansikten skulle mötas. 
Stirrade, rakt in i en annan människa och gissade – det som fladdrade och levde. Sökte efter ord som inte skulle låta som något ur höga visan. Ville pressa mina läppar alldeles ömt emot hans, och stoppa in min tunga i hans mun. En vilja, en impuls som styrde min kropp.
Den sura andedräkten av snus och rök, han saknade tänder, tungan fårad av ålder och skörlevnad. Jag var där, la mina läppar mjukt mot hans. Min tunga – drog i mig av en brand som var hans och min, vår. Drogs emot honom. Det behövde vara så. 
”Pojken”, skrek en kvinnoröst. 
Omgivningen rörde sig, alla sprang. Mina ögon var alldeles fästade vid Gädd-Jan och hans hud som flammade. 
”Ring ambulansen”, skrek någon annan och jag anade hur alla i samverkan agerade rättrådigt. 
”Ambulans”, sa jag, och lät ordet dra mig ut ur vårt tillstånd. 
Vände mig om, såg männen ta emot den efterblivna pojken som föll. Turbankvinnan knöt upp sin huvudbonad och virade den varv efter varv tills hennes gråa hår blev synligt, ett sammanpressat fågelbo mot hennes skalle. Och sedan, hur de lindade tyget runt pojkens ben. 
”Nej då, vi ringer inte te nån ambulans”, sa någon. 
”Det ska vara tryck, ett hårt tryck”, sa Dret-Svein och drog desperat i tyget. 
”Det blöder för mycket”, skrek en kvinna. 
”Du skulle inte ha dragit ur silverbiten, en så stor flisa måste sitta kvar”, sa Dret-Svein, 
Gädd-Jan och jag stirrade på varandra samtidigt som vi båda hörde vad de sa, utan att egentligen förstå vad som hände. 
”Silverbiten, det blöder”, sa jag. Informationen sjönk långsamt ned. 
Hade en skärva av kyrksilvret farit iväg när jag högg och högg, och träffat pojken?   
”Gädd-Jan, har du gjort Militärtjänsten?”, skrek Dret-Svein. 
”Nej.” Kände med mina händer hur hans muskler arbetade när han klämde i med rösten.   
”Vi behöver tillverka en bår, nåt att bära pojken på”, fortsatte Dret-Svein som försökte springa över ängen i de höga, grova och tunga stövlarna, säkert med stålhätta. 
Två andra män sprang även de, men ingen av dem rörde sig egentligen snabbare än om de skulle ha gått. Rörde sig i en långsam men stressad kö, bort mot skjulet. Gädd-Jan släppte sitt grepp om min midja och började gå även han. 
Vände mig om, pojken var omringad av kvinnorna, bildade en fullkomligt tät cirkel. Och de tycktes veta exakt hur de skulle agera, som gråterskor, de ylade i panik, avlöste varandra som solister i ett musikstycke. Beslöt att följa männen mot skjulet, något av de båda alternativen var jag tvungen att välja. Yla, eller låtsas tillverka en bår.  
Sprang mot skjulet och kom fram bara just efter att Dret-Svein börjat rycka i den sneda dörren. 
”Åh hå nej, du har inget här att göra”, skrek han, höll upp handen i ett stopptecken emot mig. 
”Jag har jämt vetat det från början, att du är galen.” 
Jag stannade, blev stående och kunde inte sluta stirra. Var jag galen? Ändå frågade han mig om andlig vägledning? 
”Jag är lugn”, sa jag, höll upp båda händerna avvärjande framför mig. 
”Det här är ditt fel, ditt jävla fel”, sa han, höjde sin hand och pekade på mig hårt. 
Männen gick in i skjulet, hörde hur de rumsterade om, vissa ropade, andra skällde på någon om något. Jag stod utanför och lyssnade. Tittade intensivt på skjulet, försökte ta in det, vad det var som hände där inuti. Önskade att jag något kunde göra – ställde mig så att jag kunde titta in genom dörrspringan. Anade en febril aktivitet, Dret-Svein verkade ha tagit kommandot, men ändå hände inget. Han ryckte upprepat i några längre träbitar men när det visade sig att de satt för hårt gav han upp, stampade i golvet.  
Det var ett underligt skjul, såg rakt in mot en vägg, husets kortsida, där en skorsten löpte utefter väggen som mynnade ut i ett högre plåtrör på taket. Men där fanns ingen eldstad. Varför behövdes en så bred och hög skorsten i ett så litet och oisolerat skjul, som dessutom inte hade någon eldstad? 
Jag gick lite närmare, såg Gädd-Jan stå med de övriga männen, han kände i en ficka efter cigarettpaketet. Tänkte på tändaren som jag ännu hade kvar.
En av männen lösgjorde sig, visade sig i dörren, gick de två trappstegen ner och ställde sig i gräset och såg bort mot kvinnorna – kliade sig i hårbotten. Varför behövdes två trappsteg för att komma in i huset? Tittade ner mot grunden, hade jag inte sagt till Dret-Svein att titta på golvet? 
Och, nu gjorde jag just det. Eller snarare, jag tittade på grunden. Plåtskjulet stod på en gedigen konstruktion av gjuten betong. Var det brukligt, tittade runt och såg inga andra byggnader med dylik, hög grund. Kunde skjulet ha en källarvåning? 
Dret-Svein rusade ut, han höll två gamla skidstavar av bambu i ena handen och en brun grov filt i den andra. 
”Flytta på dig”, sa han. 
Männen strömmade ut ur skjulet, de följde Dret-Svein ut mot ängen där pojken låg, även Gädd-Jan följde hans exempel. 
Jag gled obemärkt in i det tomma skjulet. Tittade mig omkring. Stampade lite i golvplankorna, hittade ingen lucka. Så jag gick ut, gick ett varv runt huset. Stirrade mot den plats där Gädd-Jan hade legat i komposten beredd att dö. 
La märke till att växtligheten tedde sig underlig. Övriga ytor var överbevuxna– gräs, örter, brännässlor och allmänt ogräs. Men i en halvcirkel, ut från skjulet, växte enbart gulnat och lågt gräs. Som om marken vore giftig, eller som om jordmånen vore för liten. Som att något låg där under marken som inte hörde dit. 

 
## Kapitel 35
Jag drog kappan med ullkragen hårdare runt mig, stirrade in i väggen, höftbenet skavde mot filtarna – halmen borde bytas ut. Tänkte på saken i några ögonblick. Men till vilken nytta, inget skulle bli bättre av ny halm. Och ansträngningen kändes oöverstiglig.  
”Jag kan gå ut och fiska Gädda, jag är något av en expert”, sa Gädd-Jan, försökte kanske vara uppmuntrande. Jag svarade inte.
Det fanns havregryn och torrfoder, jag kunde klara mig på det. Behövde inte några gäddor. Stirrade vidare in i väggen. Och, katten fick väl försörja sig på det sätt han gjorde innan jag dök upp. Slog igen ögonen. 

När jag vaknade igen var Gädd-Jan borta, hade väl gått till Dret, satt där och drack sig redlös så som han gjort de flesta dagar efter det stora fyndet. Under golvet i skjulet fanns, inte bara ett fullt fungerande destilleri, utan kanske främst en underjordisk tank, till bredden fylld med hembrygd sprit. Det som tycktes vara en skorsten var ett rör för destilleringen. Jag fick en glasflaska med gul dryck, en handskriven etikett med ojämna bokstäver – Riktig whiskey. En dryck som smakade som palmolive-tvål och gav ett rus som var kompakt, långvarigt, brutalt och drömlöst. Jag fick flaskan som tack för att jag hittade deras skatt. Gädd-Jan fick supa hur mycket han önskade, det var så han tackades. Han söp, ymnigt och utan hejd, i den svartkrog som inretts i en av ekonomibyggnaderna. Ett gemyt med lila tyger och sittpuffar på golvet som jag aldrig skulle få besöka. 
Satte mig upp, omvärlden rörde sig runt, runt i en cirkel med mig som mitt. Kliade ögonen, kände det tunga, det oöverstigliga. Äta havregryn, bokstäverna var nästan helt utsuddade, just så som min vilja, som mina konturer, som hela mitt liv. Kylan kröp utefter golvet och jag släppte idén om att någonsin bli varm, rakt igenom. 
Värme var ändå så relativt. Om jag tände en brasa så strålade värmen en stund i mitt ansikte, kanske tinade fötterna om jag la upp dem mot kanten. Men nästan omedelbart vande sig kroppen vid värmen och så upplevde jag omvärlden på ungefär samma sätt som innan brasan var tänd. 
Det mest effektiva var alltså att inte elda, att inte låta kroppen vänja sig, att inte låta fötterna tina. Hade förlorat känseln i tårna, det var sen gammalt. Hade stängt ner den delen av min kropp för att spara energi. 
Spara energi, till vad? La mig ner igen, stirrade upp i det fläckiga taket. Lyssnade till hur det prasslade, från väggarna, från vinden, från skåpen där torrfodret och havregrynen stod. 
”Katt”, skrek jag. Ville att han skulle förstå utan att jag behövde förklara. 
Vad var det ens för en katt, detta – behövde påminna för att den skulle komma sig för med att jaga mössen i köket? Reste upp huvudet och tittade mig omkring, såg katten. Den satt någon meter ifrån mig och glodde. 
”Kan du vara så vänlig och jaga mössen som äter upp min mat”, sa jag, övertydligt, artikulerade med vass känsla under tungan.  
”Vad får dig att tänka så?”, sa katten. 
Det bultade under huden i ansiktet, hade inte känt den typen av känslor på länge. Djup irritation, en vilja att sparka till. Vände mig om, stirrade in mot väggen. Men jag kunde inte ligga still, ljudet av alla möss som rände i stugan retade blodet. 
”Det var väl själva fan”, sa jag, reste mig upp. Tog några steg men visste därefter inte vad jag skulle ta mig för. Stod bara mitt på golvet, förnam det trötta, ryggen som ville vika sig, benen som genast ville sätta sig ner. 
”Vad tänker du på just nu?”, sa katten. 
Jag vände mig halvt om, eftertryckligt, lyfte ena handen mot väggen där alla budord stod uppskrivna. Tänkte att han skulle förstå. Jag pekade mot det första och viktigaste av alla budskap, det katten en gång själv införde i hushållet: Hålla käft. 
”Vad har du i handen?”, frågade han. 
Hade inte insett det tidigare, men jag höll verkligen något i handen. Tändaren. Den låg så vant i handflatan, fingrarna vek sig om den. Tänkte sällan på hur jag plockade upp den ur fickan, där den annars låg. Jag vek upp fingrarna och tittade på den, plasten som var repig, färgen och märkena i handflatans hud efter dess form. 
”Vad känner du, när du ser den?”, fortsatte katten. 
”Det ska du skita i, jävla kattjävel”, sa jag, det rusade i mig. Kunde inte vara kvar i köket. Det här var värre än att ha en Gud som ständigt övervakade. Katten skulle fan inte få tillgång till mitt inre, till det jag kände. Smällde igen dörren till köket så hårt att det yrde av bittert pulver, allt det där som föll från vinden som ett konstant och lätt regn. Men som vid större vibrationer, som nu, tog fart – större sjok av stoft från ovan föll mot det meningslösa livet i stugan. 
Ett bittert pulver som ständigt påminde om att allt var kört. Det var hål i taket, det blev allt större, växte för varje dag. När det regnade rann små floder av gult vatten utefter golvet, särskilt i seansrummet.  
Vart skulle jag gå? Inte ut, inte visa upp mig för yttervärlden. Orkade inte det. Jag hade gjort bort mig en gång för mycket, och alla var rädda för mig på goda grunder. Trots att pojken hade klarat sig, det rörde sig inte om annat än en ytlig skråma, vågade ingen komma i närheten av mig. Och seansrummet, det väckte för mycket skam. Hur hade jag kunnat tro? Vem var jag, att vägleda människor? Och Gädd-Jan som hade pysslat, försökt med alla medel att få till en verksamhet som satte mat på bordet. Orkade inte gå in där heller. Då återstod bara vinden. 
Stegen var nästan olidligt tunga med musklerna fulla med en sur vätska, omöjliga. Tittade ner mot de bara fötterna som antagit en konstant, blå nyans, kände inte fotsulornas kontakt med trappstegen. Kände inget alls. Gick upp för trappan utan annan förnimmelse än att allt var omöjligt. Ställde mig på golvet, knäna ville ge vika. 
Drog i mig den sjukliga luften, smak av bittert pulver som la sig som en stel hinna i munhålan. Tittade mig omkring. Hålet hade växt, övriga taket hängde, sög åt sig av höstregnet och blev allt tyngre. Det mumifierade djuret stirrade mindre ihärdigt nu, stapplade fram till det. Tittade in i den platta blicken – djuret som en gång sprungit omkring men som nu gav ett tvådimensionellt intryck. Mörka fläckar i ögonkulorna av flugor där, som kurade i klunga och gjorde mumieblicken mörk. 
Tog ett steg bakåt, kände det hopplösa. Det tunga, omöjliga. Orkade inte längre stå, föll omkull. Och när jag föll kände jag hur de genomsura golvplankorna gav vika. Ja, det rörde sig under mig, sviktade. 
 
## Kapitel 36
Tusen djur kröp bort – mössen som bebodde golvet, spindlar, all sköns insekter och baggar, kröp iväg så det rasslade. Reste mig upp, tog ett hastigt kliv åt sidan. En reflex för att skydda huset, trots att jag visste. Det var för sent. 
Hålet var ett faktum. Det växte, plankorna liknade sand som föll genom ett timglas, som att dessa plankor alltid längtat efter sin egen kollaps. Väntat på att tiden skulle mogna – hålet i golvet var den fullbordan som hela stugan hade suktat efter. 
Själen drog i sina fästen, en slitning som uppstod just där den smärtsamma insikten växte fram. Om husets undermålighet och tyngden av min rotlöshet.
Allt rasade, pinnar och spån föll ner i seansrummet. Först hastigt – materialet hade ju väntat på detta. Sedan mindre ihärdigt. Medan jag stod och såg. Kallt, iakttog hur det som jag betraktade som min hemvist föll ifrån mig. 
Och jag kunde inget göra för att hindra förfallet. 

Den sammanfallande rörelsen stannade av, allt mer. Kunde se genom hålet, rakt ner i seansrummet. Höbalen där jag skulle sitta i egenskap av medium. Trädet som fungerade som symbol för något, oklart vad, men som rent estetiskt hade samma inverkan på rummet som ett kors hade på en kyrksal. 
Tittade ner på det vi skapat tillsammans, slogs av stämningen, all kämpaglöd, den iver med vilken vi hade överlevt. Jag, Gädd-Jan och katten. Och den smärta som jag uthärdat bara för att nå – hit.
Blomsprutan träffades av en sista fallande pinne, den som Gädd-Jan fyllt med en del vigvatten, nio delar vatten från bäcken och som han saluförde till grannskapet som renande, ja, nästan som en garanti om skydd mot oönskad andenärvaro i vardagen. Blott två cigaretter för en esoterisk dusch.  
 Dörren in till seansrummet sköts upp, såg katten gå över golvet. Hoppade över den bråte som rasat ner, gick med stor värdighet över murknat trä, spån, en bit plastmatta. Han hoppade upp på höbalen, rättade in framtassarna och gjorde sig redo. 
Och omedelbart visste jag vad det var han gjorde sig redo inför. Såg det i hans vakna sätt att rikta sin uppmärksamhet. Visste också vad jag själv behövde göra – att lägga mig på terapisoffan. Katten vred huvudet, tittade upp, mötte min blick. Det var dags att möta allt det outtalade som smärtade. Katten var min analytiker, kanske hade han alltid varit det? Och jag var hans deprimerade analysand. Slöt ögonen och samlade kraft, samlade ihop bitarna i mitt psykologiska, utspridda pussel i en hög. En kort yrsel, reste mig och gick ner för trappan med skakiga och allvarliga knän.  

La handen mot dörrhandtaget, öppnade och gick ut i hallen, blev stående. Vände mig emot katten och trädde långsamt in i seansrummet. Lukten av hö och fukt. Tittade inte mot katten men kände allvaret, visste att alla mina rörelser nu studerades, analyserades. 
”Det här är en mardröm”, sa jag, min själ ville genast sticka iväg. Obehaget som pressade på från själva kattens blick, från rummet, väggarna. 
”Mardröm, vill du utveckla?”, typiskt katten, att bara ställa frågor. 
”Har du tagit nåt slags coach-certifikat online? Betalat en förmögenhet till nån amerikans terapivisionär, och nu inbillar du dig att du kan lösa mina problem? Va?”, sa jag hårt. Som på en signal välde ilskan fram inuti. Började plocka i bråten på golvet. Hettade i ansiktet. Radade upp murket virke, la det i en hög som om jag skulle ta allt samman under armen och gå iväg. Mot köket, mot köksspisen.
”Du staplar trät, som ved. Är det något du tänker på, ved?” 
Jag tappade den fuktiga och mörka träbiten jag hade för händer, kom av mig i rörelsen. En otäck värme, hård och trasig, spred sig i magtrakten. Katten hade levererat en spark där, en psykologisk tjottablängare men trasigheten den lämnade efter sig var i allra högsta grad somatisk. La händerna om magen, veks ihop av smärtan. Jag hade tidigare stulit ved ur grannarnas bodar, men den möjligheten fanns inte längre. Och jag saknade helt och hållet plan för hur vi skulle hålla oss varma, och mätta, i vinter.  
Vi sa inget på en stund. Smärtan lugnade ner sig, eller så vande jag mig vid den. Vid ovissheten. Vid tanken på att vi kanske skulle frysa ihjäl. Funderade på om jag kanske skulle gråta en skvätt, om jag skulle ge katten den responsen. Om en sådan reaktion från min sida kunde få honom att backa, ge mig mera utrymme. Förmå honom att inte nämna något ytterligare om ved och elände. Men inga tårar kom. 
Satte mig på knä, petade med tändaren som, utan att jag hade förstått hur det gått till, återigen låg i min handflata. Petade sönder en fuktig kaka av sammanpressat sågspån med tändarens botten. 
”Du säger inget”, sa jag, utan att titta upp. 
”Vad vill du att jag ska säga?”, svarade katten. 
Petade lite till, samlade mod. 
”Om att jag håller i den här, nu igen”, sa jag och visade upp tändaren i luften. Kunde inte fästa blicken, det var för svårt. Ville dölja mitt ansikte men hade ingenstans att gömma mig.
”Vill du berätta om den där?”, frågade katten. 
Jag reste mig, gick runt i rummet med steg som hela tiden var på väg bort, trots att det inte fanns någon enda möjlighet att fly. Inte från mig själv, inte från livet. Inte från min historia. 
”Nej, självklart vill jag inte det”, svarade jag. 
”Så, varför tar du upp det?” 
”Jag tar inte upp den”, svarade jag, stannade, höll upp tändaren, lät ljuset från fönstret flöda genom den, blundade med ena ögat och lät hela världen silas och färgas. Genom det egendomliga föremålet. Katten sa inget, insåg ändå – jag tog i allra högsta grad upp tändaren.
”Vad ser du”, frågade jag, till slut. 
”Vad ser du?”, svarade katten. 
”Jag ser världen, där utanför.” 
”Så, hur ser världen ut?”
”Den är inte lika fin som… ”, jag tystnade. Tog ner tändaren, tog upp den igen och höll den åter framför ena ögat, blundade med det andra. 
”Inte lika fin, som vad?”, fortsatte katten. 
Det spretade av obehag, det jobbiga i att bara stå där jag stod. Behövde röra på alla delar av kroppen samtidigt. Ändå ville jag inte ge katten den tillfredställelsen, inte visa äktheten i hur jag besvärades, kved under den press som skapades av alla de frågor han ställde. Världen är inte lika fin som Gädd-Jan, ville jag svara, men kunde omöjligt uttrycka just de nödvändiga orden. 
”Vad betyder fin, för dig?”, sa han. Jag lämnade den plats där jag stod, gick runt. Sparkade till den lilla hög av träbitar jag alldeles nyss hade staplat. 
”Det är fint att det är ett stort hål i taket”, sa jag och min avsikt var att låta ironisk. 
”Beskriv hålet, vad är det du ser?” 
Jag tittade upp, såg det mörka. Men vek nästan omedelbart undan blicken och drog efter andan. Gick mot lastpallarna, la mig på rygg och höll händerna för ansiktet. 
”Vad hände, vad känner du?” 
”Jag mindes bara… ”, sa jag. Kände det bittra pulvret mot huden, bilder dök upp för mitt inre. Första gången jag gick dit, fågeln som flög rakt upp i taket och dog. Föll ner med de svarta vingarna utfällda. Hålet som uppstod i taket då. 
”… känslan av att vara skyddslös”, sa jag. Brände överallt i kroppen. Behövde få ur mig. Skrika, svära, sparka. Eller gråta. Det tryckte på. Kunde inte hålla det inom mig mera.  
Halsen drogs ihop och ansiktet förvreds av muskler som inte gick att styra. Tårarna rann, hur jag än torkade, och ljud flög ur mig. Hulkningar som avlöstes av vrål, som övergick i sorg. En ful och outhärdlig förlust av fotfäste som vandrade ut ur tårarna och snoret som rann, klättrade in förbi barriären för mitt inre. Tog plats, fyllde ut. Tog ett tidigare tomrum i anspråk. En ful sorg.  
”Skyddslös och rättslös. Som att jag inte har rätt att existera, som att… ”, gråten tog tag i rösten och gjorde den obrukbar. ”…som att jag inte finns”, pressade jag ändå fram. 
Tårarna var en smärta som stretade åt alla håll. Mina lämmar som brände, eld som drog över huden och gjorde allt till kol. Jag vändes ut och in och kastades mot något hårt, ovillkorligt, upprepat och inget kunde få stopp på upplevelsen av att jag förtjänade detta. Att jag själv hade ådragit mig allt det som plågade. Det var på grund av den jag var. Att jag inte hade något hem, någonstans att ta vägen, ingen familj. 
Tillståndet skulle aldrig ta slut. Det här var en permanent sanning. Min själ skulle alltid ligga pressad mot en avgrund utan slut. 
Men efter en stund, oklart hur länge jag grät, var det som om tårarna faktiskt ändå tog slut. Och den smärta som tycktes vara oändlig, mildrades.   
”Så hålet får dig att känna dig rättslös?” 
”Ja, jag antar det”, sa jag, förstod inte att rösten åter igen gick att styra. ”Och så får jag lust att tända en eld med all den här bråten”, fortsatte jag. 
 
## Kapitel 37
Vi satt tysta en stund, kände lukterna av det murkna och svampangripna trät. 
”Vill du tända med din tändare?”, frågade katten. 
”Ja, kanske det”, sa jag. ”Men allt är så fuktigt, kladdigt, vet inte om det går” 
”Går, vad är det som inte går?” 
”Att allt som kommer från hålet är så fuktigt och slemmigt att det inte går att tända”, svarade jag. 
”Vad är det som ska tända gnistan?”
”Den här”, sa jag, och höll upp tändaren framför mig. 
”Och vad är det?” 
”Tändningen som jag stal från Gädd-Jan”, svarade jag. 
”Tändning, vad betyder det för dig?” 
”Jag sa bara fel, jag menade tändaren, du behöver inte läsa in nåt annat än…”, jag tystnade. Vet inte riktigt varför. Men precis allt i hela livet – allt var så onödigt, jobbigt och utan mening. För det fanns en symbolik, tändaren stod för något annat, något jag inte kunde hantera. 
Vände mig bort från katten, drog med handflatorna utefter överarmarna. Ställde mig upp och kunde inte längre vara kvar i rummet, i mitt skinn, i mitt liv. Gick ut mot hallen, in i köket. Allt tycktes annorlunda, ljuset, takhöjden, dofterna. Ryckte upp ett skåp och fick fram ett knöligt, halvfullt paket med havregryn. Stoppade ner näven, grep och kastade in i munnen. Grep, så som jag en gång gripit om sedelbuntarna när jag stal ur kassaskåpet. Rummet, inte längre en arena för mitt liv, just så som jag upplevde kyrkorummet innan jag flydde – på samma sätt. Då kyrkan inte längre var en arena för gudsnärvaron – för att jag hade bestämt mig för att inte längre tro på Gud. Hade jag slutat att tro? 
Hade jag slutat tro på mig själv, på att ett rimligt liv var möjligt? 
Blev stående i köket, andades först inte alls, därefter intensivt och hungrigt. Rusade i blodet, syret trycktes in i min hjärnkarusell och befruktade tankarna, fick dem att spränga och värka. 
Pillade med händerna, det gick lättare att tänka då. Och, efter en stund, insåg jag att jag pillade med tändaren. Höll den mellan tummen och pekfingret, tryckte in den i ena handflatan, planterade den där. Tills den var dold, internaliserad, försvunnen. Lugnades och insåg att jag var iakttagen. Dörrarna stod öppna, ett drag av fuktiga mögelsporer rann genom luften. Damm flög, från seansrummet, ut till hallen, in till köket. 
Från kattens position kunde han granska mina rörelser, blicken på min person som gjorde mig tydlig. Tystnaden bredde ut sig som ett lager mellan våra själar. Eller som en korridor.  
”Ska vi leka en lek?”, sa jag till slut, när tystnaden blev för svår. 
”Vill du leka med elden?” 
”Nej, självklart inte”, svarade jag. 
”Du leker med tändaren, är inte det på ett sätt att leka med elden?” 
Vände mig om och gick mot hallen, stegade in i seansrummet. Att allt skulle psykologiseras, nu plötsligt. Stängde dörren bakom mig, ville isolera dessa stämningar till enbart seansrummet med dess ohyggliga hål i taket. 
”Jag leker inte med elden”, sa jag. Böjde mig, återgick till att plocka med träbitarna som rasat ner. 
”Så, vad leker du med?”
”Jag leker med hålet”, svarade jag, reste mig, siktade och kastade en bit plastmatta rakt upp genom taket, tog samtidigt ett litet hopp som om jag spelade basket med en boll. Mattan föll åter ner mot golvet, gav ifrån sig av sin giftiga lukt. 
”Hur känns det att leka med hålet?” 
”Va fan Katten”, sa jag, tittade på honom med road min. 
”Vad tänker du nu? 
”Leker med hålet, är det inte lite väl mycket Freud? Övertolka saker tills allt handlar om s… sxe”, sa jag. Att säga ordet sex var för svårt för min tunga. Fick inte fram de rätta konsonanterna och vokalerna, de la sig, bortom min kontroll, i en annan ordning. Försökte avleda uppmärksamheten från de djupa och besvärade andetagen genom att kasta saker upp på vinden. Trät ramlade ner, kakorna av sammanpressat sågspån också. Slängde upp tändaren, som slank upp och la sig på plankorna där uppe, ramlade inte ner igen. 
Stirrade rakt in i hålet, svetten rann utefter ryggraden. 
”Säg inget”, sa jag till katten. 
”Vad är det du vill att jag inte ska säga?”   Jag gick mot dörren igen. Stod helt enkelt inte ut med att vara kvar i samma rum, inte som katten, inte som hålet. Drog tag i handtaget men förmådde ändå inte riktigt att öppna och gå iväg. 
Vad var det som var så fasansfullt med att prata om det? Jag hade pressat mina läppar emot Gädd-Jans mun, försiktigt lirkat in min tunga. Varför kunde jag inte bara säga det, rakt ut? Och, kunde jag leva vidare utan att ventilera min själ, ordentligt, där det sved och gjorde som mest ont? De där smutsiga impulserna, som var de allra svåraste.  
Vad var detta för ett liv jag levde – skulle inte överleva vintern, hade bara mat för ytterligare några veckor om jag varvade havregrynen med kattens torrfoder och lät honom leva på möss. Jag hade inte en enda vän, förutom Gädd-Jan som mest söp. Och detta hade jag alltså kämpat för, kämpat mig närmast utmattad – för att uppnå. 
Det enda jag hade var verkligheten, i all sin outhärdlighet. Borde jag då inte kunna stirra den vilt i ögonen, möta den? 
”Ok, jag vill inte att du ska säga något som antyder…”, började jag. 
Backade in i rummet. Tog sats. 
”Du får inte fråga om…”, och så tog orden stopp igen. Jag satte mig ner på de madrassklädda lastpallarna. Suckade. 
”Ok, jag försöker en gång till”, men inga ord kom. Det slog istället lock för öronen på mig. Surrade och jag fick lust att domna bort, sova, försvinna. Var detta den slutgiltiga sömnen? Var det nu jag en gång för alla gav upp visionen om ett liv i vakenhet? För det var bättre att somna in för gott än att säga det rakt ut, att jag ville röra vid Gädd-Jan, lägga händerna mot hans hud. Att jag önskade ta reda på hur han smakade och hur han skulle låta, se ut, föra sig, under en oanständig akt. Om jag kunde förmå honom att glömma alla bekymmer och ladda luften med irrblossande elektricitet. Så som han hade rört vid mitt inre, med skakningarna och allt det där som darrade, skälvde. Att tändaren kommit att bli en symbol för alla de smutsiga impulserna som jag hyste. 
Ohämmad, naken, uppslukad och satt i brand, usch och fy – hellre en evig sömn.

”Försöker du säga att du innerst inne vill ligga med mig, är det så? Ärligt talat nu, Siri”, sa katten. 

Stirrade på honom. Vad var det han hade sagt? Trodde han att… ligga?  Började skratta, försökte hålla det inom mig men kunde inte. 
”Tror du att jag vill ligga med dig?”, skrattade allt högre, allt mer ohämmat. ”Som i ett tidelag”, skrattade så intensivt att jag nästan inte fick fram orden. 
Katten var allvarlig. Hade fångat en mus som låg stel och blodig bredvid honom på höbalen. 
”Varför är det så otänkbart”, sa han, satte klorna i musen, förde den till munnen på ett konstruerat och med ett för en katt onaturligt bordsskick. 
”Du behöver inte försöka vara civiliserad, Katt”, skrattade jag. Det rann ur ögonen, inte som att jag grät, snarare som att jag tinade. Han tuggade på musen, sa inget till svars. 
”Tack Katt, tack för allt”, sa jag. Gick fram och strök den över huvudet. ”Det här skrattet behövde jag.” 
Och omedelbart tyckte jag att ljuset från fönstret var klarare, hade en annan spänst. Något inuti förändrades, blev tydligare och allt mer livskraftigt.
 
## Kapitel 38
Inte skulle jag ge upp så lätt. Jag hade tagit mig ur en villfarelse, hade lämnat Pastorn, skapat mig en hemvist utefter det som låg för mina fötter. Var det inte en hastighet, en synd, en bensinmack eller ett förfallet ödetorp som var mitt hem, så var det detta ljus från fönstret. Ja, kanske hemvisten var just detta. 
En glimt, ett hopp, en låga från en tändare.   Badade i bäcken, drog på mig kläder som var hjälpligt tvättade. Sminkade mig framför spegeln. Gick mot bilen, den stod ännu parkerad i vändplanens skugga – hade fått en idé om hur jag skulle dra in pengar. Öppnade, satte ena knät på sätet, hittade snabbt vad jag sökte: telefonen och spritpennan. 
Dra in stålar, så jag kunde köpa en grov, stor presenning att lägga över taket. 
Däcken var platta och ingen bensin fanns i tanken. Men traktorn stod parkerad framför stugan med nyckeln i. Den fick duga. Pressade ihop telefonen, batteridelen hade lossnat när jag kastade den ifrån mig, den där gången. 
Packade blå tygkassen, pennan, telefonen och dess laddare, tändaren, rev ner en bit av den fuktskadade tapeten och granskade baksidan. Och så gav jag mig iväg. 
Körde förbi alla husen, de tycktes mindre. Körde över bäckar och diken, korsade vägar, svängde och kände fläkten i håret. Körde ut på allt större vägar, svängde med precision, rattade traktorn minst lika bra som Gädd-Jan vid det här laget. Kom ut på en asfaltsväg – det var ändå en bit kvar. Mindes hur det varit då, när jag svängde in i skogen för första gången Mindes desperationen och förskräckelsen. 
Jag skulle skriva med spritpennan på baksidan av tapeten, göra flärpar i underkant där mitt telefonnummer skulle stå skrivet, upprepat på högkant, gång på gång – möjligt att enkelt riva av en lapp och ta med sig hem. 
Känner du vilsenhet, saknar du någon som gått vidare? Jag ska hjälpa dig. Kan ge vägledning och fungerar som medium mellan denna värden, och andevärlden. Som medium arbetar jag utefter en övertygelse. En tro, på att relationer kan läka våra sår, att lidandet kan brytas genom kontakt. 
Talar även med djur. 
Några hundra kronor för besväret.   Och så skulle jag elda med tändaren utefter kanten på pappret för att få en effekt, en känsla av spiritualitet och naturlighet. 
Närmade mig målet. I dagsljus verkade bensinmacken mindre, en annan glans. Men det var tydligt att platsen var en samlingspunkt för människor som bodde inom några mils radie. Bilar stod parkerade, män med kepsar gick ut, slängde igen bildörrar efter sig och traskade självsäkert över planen, förbi bensinpumparna, drog upp dörren till butiken. Minnet från natten la sig över verkligheten, mindes hur det hade varit då. Kroppen som inte var kalibrerad, till skillnad mot nu. Svängde in, parkerade, hoppade ner och stod rak och tydlig på asfalten och var en annan än den jag var då. 
Gick runt byggnaden och hittade snart ett eluttag. Stoppade in sladden, vände och vred på telefonen och pressade in den. För att kunna starta verksamhet behövde jag vara kontaktbar. Bara inte telefonen hade gått sönder. Hade ju legat i bilen ända sedan jag kastade den ifrån mig. Stirrade in i skärmen. Ögonblicken passerade, och passerade. Skakade på telefonen som om det kunde hjälpa. 
Men så såg jag symbolen som visade att den laddades. Ja, nu skulle allt gå min väg. Tryckte och höll in knappen. Det tog några ögonblick, sen lös skärmen upp med ett välkomstmeddelande. 
La telefonen ifrån mig, höll upp blå kassen och tog upp spritpennan och tapetbiten. Tryckte den mot väggen och började skriva. 
Avbröts av att telefonen pep. Käkarna pressades ihop, en kramp som drog genom hela kroppen. Hade ju glömt att någon hade ringt mig. Böjde mig ner för att se skärmen. Meddelande efter meddelande plingade i telefonen. Korta texter blinkade, hann inte läsa. Tog upp den och öppnade ett av de många meddelandena som inkommit medan telefonen varit avstängd. 
”Du kommer aldrig lyckas. Jag kände till din idiotiska plan hela tiden. Så fort du slår igång telefonen kommer jag veta exakt var du är. Och då…” 
Ytterligare ett meddelande kom in, la sig över det första. 
”Jag ska hjälpa dig. Du behöver inte vara rädd. Jag kommer dit du är” 
 
## Kapitel 39
Det stod en tunna med skräp precis bredvid. Jag skrynklade ihop tapetbiten, la den i tunnan över oljeindränkta trasor. Men överst av allt la jag telefonen. Telefonen som i det ögonblicket ringde, ett inkommande samtal från min äkta man, han som jag lämnat på goda grunder, Pastorn. Jag tog fram tändaren och satte tummen mot knappen, pressade ner och fick fram en låga. Höll den mot tapetbiten, det tog en stund innan den fick fyr. Men när den väl brann spred sig elden till trasorna och en blå låga växte sig allt högre. 
Såg hur telefonens skärm med Pastorns inkommande samtal deformerades, hur den ryckte och drog ihop sig i hettan.
Jag sprang. Höll i den blå kassen, sprang till mackens framsida. Såg att det stod en bil med öppen dörr, en man med långa ben och stor mage hade gått några steg bort mot ett serviceskåp. Jag hoppade in i bilen, motorn var redan startad så det var bara att lägga i en växel och köra. Stängde dörren om mig i farten när jag lämnade bensinmacken, körde ut på vägen. 
Såg i backspegeln hur röken steg – elden spred sig explosionsartat. Hörde smällar som bräserade. Körde, åkte in i friheten. 

Jag går ut från Ikea och går fram till den stulna Volvon, har inte köpt något, inte stulit något. Nu ska jag leva normalt. Hoppar in, startar. 
Och så känner jag den igen – friheten. Att jag är hemma här, just där jag är. Att jag befinner mig just där jag vill vara. Ser allt klart, utan religiösa filter. Utan rädsla. Åker ut på vägen, gasar och ler. Tänk att jag har ett liv, ett där jag kan välja att leva precis som jag vill. 

Himlen blir allt ljusare, ett sken i en färg som inte passar in. Omgivningen täcks av ett transparant men påtagligt skimmer, grönaktigt, med en inneboende och hög glans. 
Motorn har nått upp till sina optimala två tusen varv per minut, men där vänder det. Trycker ner gaspedalen men motorn vill inte arbeta hårdare. Ljuset över himlen blir allt starkare, övergår från grönt till gult, rött i kanterna. Det blir till en cirkel som växer. Motorn slutar låta helt, alla mätare lägger sig ner på noll och istället för ett hetsigt brummande hör jag en klang. En ton från en basun. Den kommer utifrån. 
Möter nästan en bil, den når inte fram utan stannar ett stycke ifrån mig. Även min 745:a stannar och jag ser att ytterligare bilar står stilla runtomkring mig på vägen. En av bilarna är en polisbil och jag gissar att den är ute och letar efter just min stulna Volvo, att det är ute efter mig. Tonen ljuder allt starkare, ytterligare toner stämmer in och bildar ett öppet och inbjudande ackord. Ljuset över himlen liknar allt mer ett hål, en öppning. Två personer stiger ut ur en bil, de tittar mot himlen. Andra gör likadant, ser på håll hur människor står överallt på vägen och tittar uppåt. 
Bestämmer mig för att gå ut, även jag. När jag rör mig tycker jag att själva luften har en annan värme, en annan intensitet än någonsin tidigare. Ställer ner fötterna på vägbanan, tittar mig omkring. Allt är stilla, inga vindar i träden, inga rörelser. Inte ens djuren, insekterna eller maskarna i jorden rör sig. Inga bilar åker varken in eller ut från Ikeas parkering.
”Vad är det som händer?”, säger mannen som står en bit ifrån mig på vägen. 
Han har lyft ett stycke från marken. 
”Det är Jesus som kommer tillbaka och hämtar alla dem som är rena från synd”, svarar jag. Men han hör inte, för han sugs mot ljuset. Upp mot himlen där han allt mer övergår från att vara mänsklig till att helt genomborras av ljus, svävar med allt mer utraderade konturer. Tills han alldeles är en del av Gud. 
Andra står kvar som fastspikade i jorden, någon är på väg att lyfta. Kan se att deras fötter inte längre har kontakt. Som att de dras upp av ett sug. Tittar upp och anar honom, Jesus, ser de bekanta dragen och känner som så många gånger tidigare – en allsmäktig närvaro. 
Så, Pastorn hade haft rätt ändå. 
Ser mot mina fötter. Anar jag en distans mellan skosulorna på mina tystaste skor och marken? Eller är det en tyngd jag upplever, hur jag hålls kvar i världen? 

Vad tycker du? Är jag en kandidat för himlafärd, eller inte? </span>



